{"id":"%D7%94%D7%90%D7%99%D7%96%D7%95%D7%A0%D7%99%D7%9D%20%D7%95%D7%94%D7%91%D7%9C%D7%9E%D7%99%D7%9D%20%D7%91%D7%A8%D7%A4%D7%95%D7%A8%D7%9E%D7%94%20%D7%94%D7%9E%D7%A9%D7%A4%D7%98%D7%99%D7%AA","type":"post","seo":{},"en":{},"date":"2023-03-07","image":"post/האיזונים והבלמים ברפורמה המשפטית/image.jpeg","body":"<p>בשיח סביב הרפורמה המשפטית שמור מקום נכבד לשאלת ההשוואות הבינלאומיות. בהזדמנויות רבות בכנסת ובתקשורת הוצגה כבר לעייפה חריגותה של שיטת מינוי השופטים הישראלית ביחס למקובל בעולם, והעובדה שהרפורמה בסך הכל מבקשת לקרב אותנו לשיטה המקובלת בעולם המערבי, לפיה מינוי שופטי בית המשפט החוקתי נעשה על ידי נבחרי הציבור, ולא על ידי השופטים עצמם.</p><p>במקביל, עלתה העובדה לפיה היעדר ביקורת שיפוטית על חקיקה אינו מצב נדיר במדינות מערביות, וניתן למצוא בתי משפט ללא יכולת לפסילת חוקים בבריטניה, דנמרק, שווייץ, הולנד, שוודיה, ניו זילנד ועוד. נגד ההשוואה לעיל, אשר תומכת לכאורה ברפורמה או לכל הפחות מבהירה כי העברת הרפורמה לא בהכרח תהפוך את ישראל ל\"לא דמוקרטית\", מקפידים המתנגדים לציין מיד כי בכל אותן מדינות ישנן מערכות \"איזונים ובלמים\" שאינן קיימות בישראל: למשל שני בתי נבחרים, כפיפות לבית הדין האירופי או חוקה קשיחה.</p><p>כמובן, חלק מטענות אלו מקורן בבורות גמורה. כפיפות לטריבונל בינלאומי אינה מהווה בלם כלפי הרשות המחוקקת וקיום של חוקה אינו מהווה כשלעצמו \"איזון\" ללא קשר לתוכנה. יחד עם זאת, קיומם של שני בתי מחוקקים נפרדים מהווה איזון משמעותי ביחס ליכולתו של רוב מקרי לקדם חקיקה.</p><p>במאמר זה איני מעוניין להתמקד בשלילת טענות המתנגדים בכל הנוגע להשוואות הבינלאומיות השונות, או ביחס למערכות האיזונים הנוהגות בדמוקרטיות מערביות אחרות. במקום זאת אבקש להתמקד במנגנוני האיזון הייחודיים לישראל, אותם מתנגדי הרפורמה משום מה שוכחים לציין כאשר משווים אותנו למדינות מערביות אחרות. במאמר מוסגר יש לציין כי מאחר ואין שתי דמוקרטיות מערביות זהות לחלוטין, אין טעם לחפש התאמה מושלמת עם מדינה כזו או אחרת, אלא רק להבין כי לישראל מנגנוני איזון ייחודיים, אשר מהווים בלמים משמעותיים מפני חששות כמו \"עריצות הרוב\" או \"דריסת הדמוקרטיה\".</p><p>המנגנון או הבלם הראשון, נעוץ בעובדה לפיה בישראל עיקר הכוח הצבאי הינו צבא חובה סדיר, אשר מגיע מכלל חלקי האוכלוסייה (לפחות באופן תיאורטי). מנגנון של צבא סדיר דוגמת צה\"ל אינו נפוץ בעולם, והוא משמש בלם נגד יכולת של רוב פרלמנטרי זמני לבטל את הדמוקרטיה או להשתלט עליה. כאשר הכוח הצבאי מבוזר ברובו בידי הציבור, קשה מאוד לדמיין מצב בו מהלך אנטי-דמוקרטי שלהכנסת אינו מדוכא במהירות. זהו כמובן תסריט של מקרה קיצון דמיוני, שהסיכוי שיתממש בישראל שואף לאפס.</p><p>הבלם המשמעותי יותר לענייננו הוא הרכב הכנסת המאופיין בריבוי מפלגות שונות. מאז קום המדינה נבחרות לכל כנסת בממוצע כ-12מפלגות. מספר המפלגות הנמוך ביותר בכנסת מסוימת עמד על שמונה, וגם הן התחלקו מיד לאחר הבחירות לכמה סיעות נפרדות. גם הכנסת הנוכחית, הקטנה מהממוצע, כוללת עשר מפלגות שונות המתחלקות לסיעות שמהוות יחידות פוליטיות נפרדות. כך למשל סיעת 'הציונות הדתית' כוללת שלוש מפלגות שונות, ואילו חד\"ש-תע\"ל, יהדות התורה ו'המחנה הממלכתי' למשל הן הלחם של קבוצות פוליטיות שונות.</p><p>אולם המאפיין המיוחד בכנסת אינו סך המפלגות המכהנות בה, שכן פרלמנטים מרובי מפלגות קיימים במדינות רבות בעולם, אלא ריבוי המפלגות המשתתפות בשלטון הקואליציוני. כיוון שהכנסת הינה אחד הפרלמנטים הקטנים בעולם המערבי, וביחד עם העובדה שאחוז החסימה מחייב שכל מפלגה שתיכנס אליו תמנה ארבעה ח\"כים לפחות, נוצר ריבוי מפלגות בינוניות המתחרות ביניהן על היכולת להרכיב קואליציה, בניגוד למצב המקובל בעולם בו ישנן מעט מפלגות גדולות ולצידן ריבוי מפלגות קטנות בהרבה. אז כיצד הופכת המציאות לעיל לגורם מאזן מצוין בכל הקשור לחקיקה קיצונית?</p><p>ריבוי המפלגות הבינוניות בכנסת, הנובע מריבוי הדעות וקבוצות האינטרס בציבור הישראלי, יוצר מצב בו בכל רגע נתון ישנו \"תחליף\" לכל מפלגה בתוך הרוב הקואליציוני, כאשר כוחה של כל מפלגה הולך וגובר ככל שהיא מתקרבת ל\"מרכז\" הפוליטי. מנגד, ככל שמפלגה מקצינה יותר –לימין או לשמאל – מרחב התמרון הפוליטי שלה קטן, וקל יותר להחליף אותה במפלגה הקרובה יותר למרכז. נניח למשל מפלגה דתית שתקצין את עמדותיה ותגיש הצעות חוק קיצוניות במיוחד, ובכך תגדיל את הלחץ על שאר חברות הקואליציה לדחות אותן על הסף באיום שיפרקו את השותפות עם אותה המפלגה, בתמורה לכניסת אחת ממפלגות המרכז באופוזיציה. למפלגת מרכז כזו יהיה אינטרס גבוה להיכנס, לכאורה, על מנת \"להגן\" על מצביעיה.</p><p>לא מדובר בדוגמה תיאורטית. ראינו התרחשות דומה בפועל בנוגע לסדרת הצעות חוק אפילו בקואליציה הנוכחית, הצעירה וה\"הדוקה\" במיוחד. כך נדחה \"חוק הכותל\" של ש\"ס, נדחו דרישות להתערבות בקביעת הריבית ועוד. אם כך המצב בקואליציה הנוכחית, קל וחומר לכל קואליציה אחרת. ח\"כ גלעד קריב נוהג לספר כיצד הפיל כחבר בקואליציה את דרישת הממשלה לשנות את הרכב הועדה למינוי דיינים, ודוגמאות רבות נוספות ניתן למצוא בקלות.</p><p>בחינה מפוכחת של מבנה המשטר בישראל מעלה כי מדובר במנגנון איזון מוצלח, אשר רק הולך ומתחזק עם השנים. כך למשל, הפיכת המפלגות הערביות לשותפות לגיטימיות לקואליציית בנט-לפיד, הגדילה את טווח האפשרויות והפכה את מנגנון הבקרה הפרלמנטרי הזה לחזק עוד יותר. כל מפלגה שנחשבת לשותף לגיטימי לקואליציה, מחזקת למעשה את כוחו של המרכז כאשר היא מעניקה לו חלופות ו\"שוט\" נוסף נגד הקצנה אפשרית של מי מהשותפות הקואליציוניות.</p><p>זהו למעשה מנגנון המונע מראש התדרדרות להקצנה על ידי מתן יכולות תמרון פוליטיות לכוחות שונים. מנגנון זה עדיף בעיני על שיטות כגון שני בתי פרלמנט המקובלות בעולם, מכמה סיבות:</p><p>ראשית, בפרלמנטים בהם חלופות קואליציוניות מצומצמות, קיים חשש ממשי לפיו כוח קיצוני, גם אם אינו מתקרב ל-50% מהאוכלוסייה, ישמש לשון מאזניים בשני בתי המחוקקים. אין סיבה להניח שהרכב המחוקקים יהיה שונה מהותית. שנית, הפתרון של שני בתי פרלמנט דורש למעשה מבית אחד להטיל וטו על הבית השני, ומוביל כמעט בהכרח לעימות.</p><p>לעומת זאת, המנגנון הישראלי מייצר שיח הדדי שכן כל נטייה להקצנה של גורם כלשהו נענית מיד במשא ומתן בין השחקנים השונים במערכת הפוליטית, ולרוב בהתמתנות של אותו הגורם. ושלישית, המנגנון הישראלי מבטיח באופן ספציפי הגנה על זכויות מיעוטים, כאשר ריבוי המפלגות המייצגות מיעוטים מעניק לכל אחת מהן את יכולת להגן על בוחריה הן באמצעות בריתות פוליטיות עם קבוצות אחרות (כפי שראינו למשל אצל המפלגות החרדיות), הן באמצעות התמקדות באינטרסים הספציפיים של קבוצת המיעוט אותה הן מייצגות תוך חתירה למרכז בשאר הנושאים (כפי שניתן היה לראות אצל מפלגות הגמלאים, יוצאי ברה\"מ, מפלגת 'שינוי' וכו').</p><p>חשוב לשים לב: המנגנון הפרלמנטרי אינו נועד להתמודד עם מצב בו אכן רוב האוכלוסייה \"השתגע\" ובוחר לפעול בדרך לא דמוקרטית. מצב כזה אינו בר-הגנה באמצעות מנגנונים חוקתיים. הניסיון לכפות על אוכלוסייה לא דמוקרטית תנאי חיים דמוקרטיים אינו בר-קיימא. כך למשל הפכה טורקיה, בעלת החוקה החילונית הנוקשה ובית משפט חוקתי עוצמתי, למדינה מוסלמית כמעט בין לילה, כאשר הרוב המוסלמי מאס בתכתיבים החוקתיים. בדומה אנו רואים את המשבר שחווה לבנון, אשר ניסתה להילחם בכוחות הדמוגרפיים באמצעות חוקה שתייצר איזונים באופן מלאכותי.</p><p>אין זו חכמה גדולה לייצר מנגנוני איזון במדינה אירופאית בעלת אוכלוסייה הומוגנית יחסית. האתגר הישראלי הוא לייצר מנגנוני איזון לחברה מפוצלת, בעלת ריבוי דעות ומגזרים. מבחינה זו השיטה הפרלמנטרית הישראלית יוצרת איזון מובנה, תוך חיזוק תמידי של המרכז הפוליטי (שיכול כמובן להשתנות לאיטו עם שינוי ה\"מרכז\" בדעות האוכלוסיה), ועידוד שיח בין המגזרים השונים.</p><p>מבחינה זו משתלבת הרפורמה המוצעת היטב במנגנונים הישראליים. הענקת יכולת לבית המשפט לפסול חוקים, אולם מתן הכוח לכנסת להתגבר ברוב של 61, תחייב למעשה את הציבור להיות עירני לחוקים שנפסלו, תחייב את הכנסת לשקול מחדש, ותאפשר לה להתארגן מחדש סביב קואליציות מחודשות, ככל והציבור ישתכנע כי החוק שנפסל אכן פוגעני מידי.</p><p>אסור לנו ליפול לדמגוגיה המציגה את ישראל כמדינה מחוסרת מנגנוני איזון, או את הציבור הישראלי כחבורה אינפנטילית שאינה שומרת על זכויותיה. הציבור הישראלי ברובו מודע לזכויותיו, חותר לחזקן ומצביע בהתאם. הרפורמה תחזק את יכולת הציבור להגן על זכויותיו ותחזק את המרכז הפוליטי.</p><p>דמיינו לרגע מציאות בה לא ניתן יותר להאשים את בית המשפט בכל בעיה, והמחוקק הוא האחראי הבלעדי על המשילות. במציאות כזו הציבור מצד אחד ידרוש פתרונות לבעיות הבוערות לו, והפוליטיקאים מצד שני יתקשו יותר להתחמק ולהתמקד בקמפיינים אישיים. כאשר ראש מפלגת מרכז יודע שהוא המגן הבלעדי לזכויות מצביעיו, ואין בית משפט שיציל אותו מטעויותיו, יהיה לו קשה בהרבה לנהל מאבקים קטנוניים ואישיים, וקל בהרבה לנהל משא ומתן רציני לצורך יצירת קואליציות והגעה לפשרות.</p><p>אם עד היום היינו מדינה בה ישנם אך ורק \"בלמים\", הגיעה העת להפוך אותם ל\"איזונים\". הרפורמה תחזיר את השליטה לציבור, ותאפשר למנגנוני האיזון הבריאים והייחודיים לישראל לקבל ביטוי. בתמורה נזכה לראות פוליטיקה מאוזנת ורגועה יותר, ופוליטיקאים עם הרבה יותר תחושת אחריותיות והרבה פחות פופוליזם.</p><p>&nbsp;</p><p>עו\"ד זאב לב הוא היועץ המשפטי של התנועה למשילות ודמוקרטיה</p><p>​<a href=\"https://mida.org.il/2023/03/07/%D7%94%D7%A8%D7%A4%D7%95%D7%A8%D7%9E%D7%94-%D7%AA%D7%97%D7%96%D7%A7-%D7%90%D7%AA-%D7%94%D7%90%D7%99%D7%96%D7%95%D7%A0%D7%99%D7%9D-%D7%95%D7%94%D7%91%D7%9C%D7%9E%D7%99%D7%9D-%D7%91%D7%99%D7%A9%D7%A8/\" target=\"\">למאמר באתר מידה</a>​</p>","title":"הרפורמה תחזק את האיזונים והבלמים בישראל"}
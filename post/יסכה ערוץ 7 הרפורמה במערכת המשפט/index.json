{"id":"%D7%99%D7%A1%D7%9B%D7%94%20%D7%A2%D7%A8%D7%95%D7%A5%207%20%D7%94%D7%A8%D7%A4%D7%95%D7%A8%D7%9E%D7%94%20%D7%91%D7%9E%D7%A2%D7%A8%D7%9B%D7%AA%20%D7%94%D7%9E%D7%A9%D7%A4%D7%98","type":"post","seo":{},"en":{},"date":"2023-03-15","image":"post/יסכה ערוץ 7 הרפורמה במערכת המשפט/image.jpg","body":"<p>הפיכות לא בהכרח מתרחשות ע\"י ידי טנקים ברחובות. הן מתרחשות במהלכים מבריקים בחדרי חדרים על ידי קומץ אנשים ובראשם אחד מתוחכם במיוחד.</p><p>התרגיל הנפתל והנכלולי, כבר ידוע לכל. קודם משתמשים באוביטר (הערת אגב) בפסק דין וכותבים ע\"ג מאות עמודים את התשתית, יש מאין, לפסילת חוקים - ללא סמכות, ללא הסכמה וללא הידברות ופשרות, ואח\"כ מוחקים את החוק שחוקקה הכנסת על בסיס התשתית שנבנתה באוביטר.</p><p>במקביל מנפחים את סמכויות היעוץ המשפטי, שוב, ללא כל הסמכה בחוק, לממדים עצומים שאין להם מקבילה אחת דומה בעולם. אחת. כל זה לצד פיתוח עילת הסבירות באמצעותה משתקים את נבחרי הציבור – הפועלים על פי חוק אולם החלטתם אינה 'סבירה' בעיני השופטים עצמם וערכיהם.</p><p>כך, במשך עשורים, שולט בנו קומץ שופטים ויועצים משפטיים המכריעים עבורנו שלהרוס בית של מחבל - זה לא הרתעה.</p><p>שלמחוק יישוב שלם ופורח מבלי לברר את הבעלות על הקרקע בעמונה – זה צדק.</p><p>שחיילינו יסכנו את חייהם תוך כדי לחימה בידיים כבולות מול אויב רצחני – זה שכפ\"ץ בינלאומי.</p><p>שזכותם האוניברסלית של מסתנני גבול גוברת על זכותן של נשות דרום תל אביב לישון בביתן בבטחה.</p><p>שלקיים אירוע בהפרדה עבור נשים המבקשות להנות מתרבות על פי אמונתן – זו אפליה.</p><p>שלפסול חוק המעניק חופש ביטוי למיעוט מובחן על ידי שידורי רדיו ערוץ 7 - זה שוויון.</p><p>שחוק יסוד הלאום בו הגדרנו באופן ברור כי מדינת ישראל היא מדינת היהודים – הוא טקסט פתוח לדיון.</p><p>לא עוד. באחד בנובמבר בחרו מיליוני אזרחים המהווים רוב מובהק וברור, להגיד עד כאן. מה שהיה לא יהיה עוד. דיי לרמיסתנו, לדריסת קולנו וערכינו על ידי העריצות המשפטית.</p><p>לוין , רוטמן ויתר נבחרי הציבור שנשלחו למטרה זו, מקדמים באופן יסודי ומרשים רפורמה מקיפה שתשיב לעם את קולו המושתק, שתשיב לכם ולי את השוויון מול המיעוט שכופה את ערכיו באמצעות המערכת המשפטית, שתשיב את שיטת המשטר בישראל לימיה הדמוקרטיים.</p><p>אם יעצרו או יתפשרו נבחרי הציבור שלנו על הדמוקרטיה בישראל, על זכותנו כאזרחים לעצב את חיינו, ערכינו וגורלנו באמצעותם בכנסת ובממשלה - אם הם יתפשרו על קולנו, הרי שחמישה עשר שופטים יוסיפו להכריע ולפסול אותנו באמצעות כל פסק דין דכאני, גזעני וחשוך שיעלה בדעתם ואין אנו יכולים לעולם להחליפם בקלפי. יש להם כוח בלתי מוגבל, לסתום לנו את הפה ולהחליט עבורנו מה נאור, צודק ומוסרי.</p><p>כמו לכל גוף עם כוח בלתי מוגבל, אנחנו לא סומכים על הרודנות המשפטית. כבר עשורים היא רומסת אותנו במסווה של ערכים נאורים.</p><p>אנחנו היהודים עקשניים. עברנו 2000 שנות גלות, שואה ופיגועים כאן בארצנו כשדמם של טובי בנינו עודנו מבעבע בין רגביה. חמושים בנצח ישראל, אנחנו לא מפחדים! הקמנו מדינה לתפארת בדרך נס ובהשגחה אלוקית ולא נאפשר לכם להפוך את מדינת היהודים למדינת כל אזרחיה.</p><div></div><div></div><p>זהו מבחן היסטורי לח\"כים ולציבור כולו. ולא יהיה מועד ב'.</p><p>לוין ורוטמן, עליכם לפעול עכשיו. ולא, קולנו יושתק לעד. הוטל עליכם אחד תפקיד היסטורי בתולדות מדינת ישראל, יש הקונים את עולמם בשעה אחת. זו השעה שלכם.</p><p>אל תעצרו ואל תהססו. תגנו עלינו ועל הדמוקרטיה שלנו. כשנמר מגיע לטרוף את הדמוקרטיה, הערכים והזהות שלנו אי אפשר להתפשר שהוא יאכל רק חצי גוף, אל תתפשרו על הדמוקרטיה!</p><p>ולאחינו המילואימניקים, הטייסים, השב\"כ המשטרה והצבא, אם נגיע לנורא מכל, תבחרו באחים שלכם שנרמסים כבר עשורים תחת גלגלי המערכת המשפטית. תבחרו נכון. תבחרו בנו, ולא בעריצות המשפטית.</p><p>בשם כולנו, הרוב שבחר בכם בשביל התיקון החיוני הזה במערכת המשפט, הנה מסר חד וברור לרוטמן, לוין וכל חברי הקואליציה: תממשו את הרפורמה. עכשיו! אם תוותרו עלינו, תסיימו את דרכיכם הפוליטית בימין.</p><p><strong>הכותבת היא עו\"ד יסכה בינה מהתנועה למשילות ודמוקרטיה</strong></p>","title":"לא יהיה מועד ב' - רפורמה עכשיו!"}
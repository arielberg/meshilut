{"id":"2602","name":"הנציב רוזן קובע: התיק נגד המשנות ליועמ\"ש נסגר \"בטעות\"","body":"<h3><b><span lang=\"HE\">התיק במשטרה נגד המשנות ליועמ\"ש נסגר \"בטעות\". כך קובע נציב הביקורת השופט בדימוס דוד רוזן שציין בנוסף כי \"אף גורם לא בחן את ההחלטה לגופה\".</span></b></h3>\r\nלפני שנה וחצי פנתה התנועה למשילות ודמוקרטיה למשטרה והתלוננה על עבירות שביצעו לכאורה ארבע בכירות במשרד המשפטים ובפרקליטות בהן המשנה ליועמ\"ש דינה זילבר והמשנה לשעבר אורית קורן.\r\n\r\nהתלונה מבוססת על ממצאי דו\"ח נציבות הביקורת על הפרקליטות של הנציבה לשעבר הילה גרסטל בו תועד כיצד אותן פרקליטות שידלו את מנהל המכון לרפואה משפטית הד\"ר חן קוגל לשנות תצהיר חתום אותו הגיש לבקשת בית המשפט במסגרת הליך שהתנהל בין הד\"ר מאיה פורמן רזניק לבין משרד המשפטים.\r\n\r\nהתלונה שהגישה התנועה למשטרה נגד אותן פרקליטות עסקה בעבירות של הדחת עד, שיבוש הליכי משפט ובנסיבות מחמירות. לאחר חודשיים הודיעה המשטרה כי התיק נסגר על ידי הפרקליטות בעילה של חוסר אשמה, אך כשביררה התנועה מי הגורם שסגר את התיק נכתב לה כי היועץ המשפטי לממשלה דאז, יהודה וינשטיין הוא שקיבל את ההחלטה על סגירת התיק הפלילי נגד ארבע הפרקליטות.\r\n\r\nבמקביל הודיעו בפרקליטות לתנועה כי המשטרה היא שקיבלה את ההחלטה על סגירת התיק. התנועה למשילות ודמוקרטיה פנתה לנציב דוד רוזן כדי שיבחן את העניין ואת התשובות הסותרות, ולאחר התערבותו הודיעה הפרקליטות כי הנושא נבדק מחדש וכי המשטרה היא שסגרה את תיק החקירה ולא היועץ או הפרקליטות.\r\n\r\nאלא שנציב הביקורת על מייצגי המדינה בערכאות השופט בדימוס דוד רוזן נדרש שוב לעניין מאחר שבתנועה למשילות ודמוקרטיה טענו בפניו כי לפי תשובות הפרקליטות, לא ברור כלל כיצד קיבלה המשטרה החלטה לסגור את התיק שהרי במשטרת ישראל הבינו שזוהי הוראה של וינשטיין, ואילו שם נטען כי וינשטיין לא הורה מעולם לסגור את התיק.\r\n\r\nבתשובה ששלח לאחרונה הנציב רוזן לתנועה למשילות ודמוקרטיה הוא קובע כי אכן התלונה נסגרה בטעות וכעת יתכן והתיק יטופל כראוי. הוא קבע כי \"ברי שבמצב דברים זה אף גורם לא בחן את התלונה לגופה\". עוד קובע רוזן במכתבו כי \"עולה חשש שהתיק נסגר על ידי המטה הארצי בטעות\".\r\n\r\nרוזן עדכן את מנהל הפעילות של התנועה למשילות יהודה עמרני כי הערר שהגישה התנועה לפרקליטות על סגירת התיק מתברר בימים אלו במחלקת עררים בפרקליטות המדינה והוא כותב כי יתכן והערר על סגירת התיק יתקבל בשל הליקויים שהובילו לסגירת התיק.\r\n\r\nרוזן כתב עוד כי ככל שלא תתקבל החלטה בערר בתוך זמן סביר או שההחלטה לא תספק מענה ראוי, הוא נכון להמשך בירור התלונה.\r\n\r\nבתנועה למשילות ודמוקרטיה מבטיחים לא לוותר על המשך ההליך. מנהל התנועה יהודה עמרני אומר כי \"מצער לראות כיצד שנה וחצי לאחר הגשת התלונה במשטרה עדיין אין מסקנות, ובפרקליטות מנסים להתיש אותנו כדי שנוותר על הגשת התלונה. עולה רושם קשה מאד כי בכירי המערכת דואגים לחפות על עבירות שמבצעים חבריהם לעבודה, בניגוד לעקרון השוויון בפני החוק\"\r\n\r\nיש לציין כי תלונה שהגישה התנועה בעניין זה לועדת האתיקה של לשכת עורכי הדין נענתה בחיוב. ועדת האתיקה קבעה לפני כשנה כי נפל פגם אתי במעשיהן של הפרקליטות בהן שתי המשנות ליועץ המשפטי לממשלה דינה זילבר ואורית קורן.\r\n\r\nלקריאת תשובתו של דוד רוזן <a href=\"http://government.beauty-charm.info/wp-content/uploads/2017/07/מענה-דוד-רוזן-לתנועה-למשילות-ודמוקרטיה-1.pdf\">לחצו כאן </a>"}
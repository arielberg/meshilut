{"id":"3133","title":"בעקבות פניות התנועה: היועמ\"ש החליט להקפיא מאגר הגולשים שעורכת הנהלת בתי המשפט","body":"<p style=\"font-weight: 400;\"><strong>לשכת היועמ\"ש הודיעה לתנועה למשילות ודמוקרטיה כי בעקבות תלונותיה יוקפא המאגר שניהלה הנהלת בתי המשפט נגד אז</strong><strong>רחים שהביעו ביקורת על שופטים.</strong></p>\r\n<p style=\"text-align: center;\"><a href=\"http://meshilut.org/wp-content/uploads/2019/01/%D7%94%D7%95%D7%93%D7%A2%D7%94-%D7%A2%D7%9C-%D7%94%D7%A7%D7%A4%D7%90%D7%AA-%D7%9E%D7%90%D7%92%D7%A8-%D7%92%D7%95%D7%9C%D7%A9%D7%99%D7%9D.pdf\"><strong>לקריאת המכתב מלשכת היועץ</strong></a></p>\r\n<p style=\"font-weight: 400;\">לאחרונה פנתה התנועה למשילות ודמוקרטיה להנהלת בתי המשפט וליועץ המשפטי לממשלה בדרישה למחוק את המאגר שאסף פרטי אזרחים שהביעו ברשת ביקורת על שופטים ועובדי מערכת בתי המשפט. היום (רביעי) הודיעה לשכת היועץ המשפטי לממשלה לעו\"ד התנועה שמחה רוטמן כי השימוש במאגר יוקפא עד לסיום הבירור. נכתב כי \"לא ייעשה שימוש במידע שתועד על ידי הנהלת בתי המשפט ולא יתועד מידע נוסף בהקשר זה\".</p>\r\n<p style=\"font-weight: 400;\">בחודשים האחרונים נודע כי הנהלת בתי המשפט עורכת מאגר פנימי בו נאספים פרטי אזרחים ישראליים שהעלו דברי ביקורת נגד שופטים. בדיון שנערך בחודש יוני האחרון בכנסת אף הודה היועץ המשפטי של הנהלת בתי המשפט עו\"ד ברק לייזר כי הנהלת בתי המשפט פועלת להסרת תכנים פוגעניים על פי נוהל שגובש בהנהלת בתי המשפט, שנועד בין השאר לאתר פרסומים ברשתות החברתיות.</p>\r\n<p style=\"font-weight: 400;\">בתנועה למשילות נחשפו לנוהל החריג המכונה \"נוהל עבודה ובקרה לטיפול בפרסומים פוגעניים ברשת\", שכולל בתוכו הוראות לאיסוף מידע על אנשים פרטיים, כולל נתונים אישיים, ונתונים אודות הליכים משפטיים המתנהלים כנגד המפרסם ופרטים אישיים נוספים.</p>\r\n<p style=\"font-weight: 400;\">לפני מספר ימים עדכנה לשכת היועץ המשפטי לממשלה את התנועה כי על מנת לבחון את הטענות הוקם צוות מיוחד בהובלת היועץ מנדלבליט, אלא שהתנועה התעקשה כי עד לסיום הבירור יוקפא הנוהל ולא יעשה בו שימוש. כאמור, היום עדכנה לשכת היועץ כי הבקשה נענתה והתיעוד יופסק ולא ייעשה בו.</p>\r\n<p style=\"font-weight: 400;\">בתנועה למשילות ודמוקרטיה מברכים על כך שבעקבות הפנייה והאיום בעתירה, הורה היועץ המשפטי להנהלת בתי המשפט על הקפאת מאגר הגולשים עד לסיום הבירור.</p>\r\n<p style=\"font-weight: 400;\">עו\"ד שמחה רוטמן, היועץ המשפטי של התנועה הביע תקווה שבתוך זמן קצר ביותר, הצוות שהוקם במשרד המשפטים יגיע למסקנה הסופית שאין כל מקום במדינה דמוקרטית לקיומו של מאגר שכזה וכי על הנהלת בתי המשפט להימנע ממעקב אחרי אזרחים המפרסמים ביקורת על שופטים.</p>\r\n<p style=\"font-weight: 400;\"></p>"}
{"id":"3170","type":"post","seo":{},"en":{},"date":"","image":"","body":"<strong>סקר שהזמינה התנועה למשילות ודמוקרטיה מעלה: הציבור משוכנע שהעמדות הפוליטיות של נשיאת העליון ודמויות נוספות משפיעות על קבלת ההחלטות</strong>\r\n\r\nמערכת משפט ופקידות במדינה דמוקרטית צריכה להיתפס ניטרלית. סקר שמפרסמת היום התנועה למשילות ודמוקרטיה מעלה כי רוב הציבור חושב שעמדות בכירי מערכת המשפט מנוגדות לתפיסות הפוליטית שלו ונוטות שמאלה ובנוסף הרוב סבור כי העמדות הללו משפיעות על ההחלטות המקצועיות שמתקבלות.\r\n\r\nהסקר שנערך על ידי מכון רפי סמית בקרב 621 אזרחים כמדגם מייצג של האוכלוסיה בישראל בחן מה חושב הציבור על עמדותיהם הפוליטיות של נציגים בולטים במוסדות המדינה.\r\n\r\nרוב של 61% מהמשיבים טוענים כי העמדות הפוליטיות של נשיאת בית המשפט העליון אסתר חיות הן בשמאל (מרכז נוטה לשמאל + שמאל). 72% סבורים שגם עמדותיה של המשנה ליועמ\"ש דינה זילבר הן עמדות המזוהות עם השמאל. באשר לפרקליט המדינה שי ניצן רוב של 55% סבור כי גם עמדותיו הן בצד השמאלי של המפה הפוליטית.\r\n\r\nדוקא היועץ המשפטי לממשלה אביחי מנדלבליט נתפס בציבור כמזוהה עם עמדות ימניות. 65% מהמשיבים חושבים שעמדותיו הפוליטיות הן בימין או במרכז הנוטה לימין.\r\n\r\nהסקר גם בחן האם לדעת הציבור ההשקפות הפוליטיות של האישים שנבחרו משפיעות או לא משפיעות על עבודתם ועל ההחלטות שהם מקבלים. 57% מהציבור סבור שעמדותיה הפוליטיות של הנשיאה אסתר חיות משפיעות על עבודתה המקצועית. בימין הרוב חושבים שעבודתה \"מושפעת\", במרכז חלוקים, בשמאל הרוב חושבים ש\"לא מושפעת\".\r\n\r\nשיעור דומה של 58% סבור שעמדותיה של דינה זילבר משפיעות על קבלת ההחלטות שלה ו49% מהמשיבים חושבים שכך המצב גם אצל פרקליט המדינה שי ניצן.\r\n\r\nאצל היועץ מנדלבליט שכאמור רוב הציבור מייחס לו עמדות ימניות, רק 34% סבורים שקבלת ההחלטות שלו מושפעת מעמדותיו הפוליטיות. באשר להשפעת הדעות על עבודתו המקצועית בימין חלוקים, במרכז ובשמאל הרוב ציינו שאין השפעה.\r\n\r\nביחס למבקר המדינה יוסף שפירא התשובות מאוזנות כאשר 37% מייחסים לו עמדות ימניות, 36% מגדירים אותו במרכז ו27% חושבים שדעותיו בשמאל. רק 35% חושבים שעמדותיו הפוליטיות של מבקר המדינה משפיעות על עבודתו.\r\n\r\nהסקר שבחן גם את העמדות הפוליטיות של המשיבים מראה כי בימין נוטים לחשוב שעמדות הדמויות שהוזכרו נוטות לשמאל ואילו במרכז ובשמאל להיפך אך בצורה מתונה יותר.\r\n\r\nעל פי התוצאות, בעוד בימין נוטים לתפוס את בכירי המערכת כאנשי שמאל, בקרב בעלי עמדות השמאל יש נטייה לראות בבכירים ככאלה שלא מושפעים מעמדותיהם הפוליטיות. רוב מהמשיבים אנשי השמאל סבורים שהאישים מושפעים במידה מועטת מעמדותיהם הפוליטיות או שאינם מושפעים מהן כלל.\r\n\r\nמנהל התנועה למשילות ודמוקרטיה יהודה עמרני אומר בעקבות תוצאות הסקר כי \"רוב הציבור סבור שהעמדות בהן מחזיקים בכירי מערכת המשפט ופועלים לפיהן רחוקות מאד מהשקפת עולמו. זהו מצב מצער שמלמד על משבר חמור באמון הציבור במערכות המשפט\". עמרני הוסיף כי \"הכנסת הבאה חייבת להביא לתיקון שיטות מינוי השופטים והפקידים באופן שישקף את התפיסות והערכים של הציבור, בייחוד כשמדובר בבעלי תפקידים המכריעים בענייני מדיניות וערכים\".","title":"סקר: רוב הציבור סבור שבכירי מערכת המשפט מושפעים מעמדתם הפוליטית"}
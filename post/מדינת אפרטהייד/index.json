{"id":"%D7%9E%D7%93%D7%99%D7%A0%D7%AA%20%D7%90%D7%A4%D7%A8%D7%98%D7%94%D7%99%D7%99%D7%93","type":"post","seo":{},"en":{},"date":"2023-07-11","image":"post/מדינת אפרטהייד/image.jpeg","body":"<p>בעוד במדינת ישראל נוקטים לאחרונה \"שומרי הסף\" - היועצת המשפטית לממשלה, פרקליט המדינה וגורמי אכיפת החוק - מדיניות אפרטהייד מובהקת, הנוהגת איפה ואיפה באכיפת החוק בין אזרחים על רקע השתייכותם למגזרים שונים והיותם בעלי השקפה פוליטית שונה, התכנסה הממשלה לישיבה מיוחדת עם ראשי מערכת אכיפת החוק. זאת, כדי לקבל דין וחשבון על פעולות האכיפה שננקטו עד כה ועל אלה הצפויות להינקט בשל הכרזות מובילי המחאה על חסימות כבישים ועל השביתה הבלתי חוקית במשק, המתוכננת להיום.</p><p>כינוס הישיבה, בצעד מתבקש, היה לצנינים בעיני ראש האופוזיציה יאיר־\"אנשים אחרים\"־לפיד, אשר כינה את הישיבה&nbsp;<a href=\"https://www.israelhayom.co.il/news/politics/article/14366097\">כלא פחות מ\"ניסיון לינץ'\" ביועצת המשפטית לממשלה</a>. \"ישיבת העליהום\", זעקו הכותרות, ובזה אחר זה התגייסו חברי אופוזיציה לתמוך ביועמ\"שית ולגבות ללא כחל ושרק את \"המערכת\". בכך חשפו שוב את בערותם הדמוקרטית הבסיסית באשר לתפקיד נבחרי הציבור ושרי הממשלה - שהוא לפקח על גורמי אכיפת החוק הבלתי נבחרים ועל אופן יישום החוק ומדיניות האכיפה על ידי פקידי הרשות המבצעת. את הדין וחשבון שמבקשת הממשלה לקבל, מחויבת בהרב־מיארה לספק, ובאופן מלא.</p><p>שרי הממשלה דרשו הסברים מהיועמ\"שית כיצד זה שחרדי, מתיישב או בן העדה האתיופית המבקש למחות נגד מדיניות ממשלתית, לחסום כבישים או לקרוא למרי אזרחי, יעמוד מול מערכת אכיפת החוק שתגבה ממנו מחיר מלא ביעילות מרשימה. אזרח כזה יושלך בזמן אל רצפת הזינזאנה ויוגש נגדו, כבר למחרת בבוקר, כתב אישום בגין סיכון חיי אדם או המרדה. אך במחאה הנוכחית, הנוקטת אותה הדרך ואותם האמצעים בדיוק, אך מתבצעת על ידי הנאורים, הנכונים ויפי הבלורית והתואר - המוחים נהנים מפטור מלא מהדין. אפס אכיפה. אפס שוויון בפני החוק.</p><p>במשך עשורים פמפמו לנו ללא הרף שהפרקליטות, היועמ\"שים, פרקליט המדינה והיועץ המשפטי לממשלה הם&nbsp;<a href=\"https://www.israelhayom.co.il/culture/tv/article/14272280\">שומרי הסף</a>, הממונים על האינטרס הציבורי. \"מגיני הפלדה של שלטון החוק\" מפני הפוליטיקאים המושחתים, נטען. עמדה אנטי־דמוקרטית זו היתה התירוץ וההצדקה לריכוז כוח אדיר ליועמ\"ש, על חשבון נבחרי הציבור, באמצעות פסיקות בג\"ץ וללא כל מקור בחוק.&nbsp;ביטוי מזוקק לכך מצוי בדבריו של השופט אהרן ברק: \"תפקיד היועץ חשוב לאין ערוך מתפקיד שופט בבית המשפט העליון... כיועץ אתה יחיד, ולא בתפקיד של ביקורת, אלא אתה הוא זה שמקבל את ההחלטות... בעת כהונתי כיועץ כתבו בעיתונים שאני 'מנכ\"ל המדינה'. כשעברתי מתפקיד היועץ לכהונה בבית המשפט העליון, זו היתה נפילה מאוד גדולה\"&nbsp;(מובא בספרה של דינה זילבר, \"בשם החוק\").</p><p>כוח רב ללא פיקוח וריסון, המרוכז בישות אחת, מגדיל דרמטית את הסיכוי להשחתה. המציאות הנוכחית ברורה, הרוביקון נחצה.</p><p>השחתת יסודות שלטון החוק מתבצעת על ידי \"שומרי הסף\" עצמם, אשר בפיהם \"דמוקרטיה ושוויון\" ובמעשיהם אפליה חריפה ובוטה במדיניות אכיפה בררנית ההולמת משטרים אפלים.​</p><p>חובתה העליונה של הממשלה לוודא ולשמור על האינטרס הציבורי - שלטון החוק, ובליבו השוויון בפני החוק. דין אחד לכולם.</p><p>-----</p><p>עו\"ד יסכה בינה היא מנהלת המחקר בתנועה למשילות ודמוקרטיה ומרצה למשפט במכון ארגמן</p><div><h3><br></h3></div>","title":"מדינת אפרטהייד"}
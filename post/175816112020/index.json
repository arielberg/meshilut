{"id":"175816112020","type":"post","seo":{},"en":{},"date":"2020-11-15","image":"post/175816112020/image.png","body":"<div><div>עוד שמחה רוטמן היועץ המשפטי של התנועה כותב<br>איש לא יצא נקי מנאומה של המשנה ליועץ המשפטי לממשלה, דינה זילבר. בנאומה בכנס \"משילות או דמוקרטיה\" הטיחה האשמות חריפות ב\"פייק מנהיג\", בשרים, במי שמדבר על \"פרקליטות שבתוך הפרקליטות\" במי שמגלגלים אחריות על כתפיים של אחרים. הטחת עלבונות, אמרה זילבר, היא נשקו של הפחדן, וצביעות היא תחמושתו העודפת.<br><br>והאמת, זילבר צודקת. ראש הממשלה בנימין נתניהו ושרי המשפטים בעבר ובהווה, כולם גילו היעדר מנהיגות. כולם נמנעו מלהתמודד עם קשיים, השלכות, יתרונות וחסרונות. ובעיקר עם ההשלכות של פקידה בכירה ההופכת את שירות המדינה לפוליטי, למוטה ולחד־צדדי, ופוגעת שוב ושוב בציבור הישראלי. ההוכחה הטובה ביותר לכך היא העובדה שדינה זילבר מונתה לתפקידה, וגם נשארה בו, למשך זמן כה רב, ואיש לא הראה לה את הדלת החוצה ממשרד המשפטים ומשירות המדינה. לפני כחודש וחצי אף האריכו את כהונתה.<br><br>משנה ליועץ המשפטי לממשלה שעוברת על החוק בריש גלי (לכאורה, למען הסדר הטוב), לא יכולה להישאר בתפקידה, אפילו דקה אחת. והחוק ברור מאוד. חוק שירות המדינה אוסר במפורש על פקידים בכירים ברמתה ובדרגתה של זילבר \"לבקר את המדיניות של משרדיהם, של משרדים אחרים או של הממשלה, במסיבת עיתונאים, בראיון עיתונאי, בנאום במקום פומבי, בשידור, בעיתון או בספר\".<br><br>נדרשת מידה בלתי מבוטלת של היתממות כדי להקשיב לזילבר ולא לראות את הפרת החוק הבוטה שבו. נדרשת מידה של חוצפה כדי לכתוב נאום שכזה מראש ולהקריאו מהכתב, בקול מדוד. אבל אף שזילבר עשתה זאת גם בעבר, ומתחה ביקורת על הממשלה ועל מדיניותה, על השרים הממונים עליה ועל שרים אחרים, הכל עבר בשתיקה.<br><br>ואם היה מדובר רק בנאומים ובמכתבים, החרשנו. דינה זילבר סיכלה באופן אקטיבי את מדיניותה של הממשלה ואת מדיניותם של השרים, ללא כל בסיס בחוק, על פי עמדותיה ותפיסותיה. איכשהו מכתבים של ארגוני שמאל קיצוניים זכו לטיפול מהיר ומזורז, בעוד פניות של נבחרי ציבור וסתם אזרחים מהצד ה\"לא נכון\" של המפה הפוליטית הוכנסו להקפאה.<br><br>משילות, לשיטת זילבר, היא בראש ובראשונה מנהיגות ושרטוט חזון, התוויית כיוון והצבת יעדים. השאלה היא מיהו המחזיק במשילות. ואכן, אין במדינת ישראל מחסור במשילות. הבעיה היא זהותם של המושלים. במדינה דמוקרטית המנהיגות ושרטוט החזון מתבצעים על ידי הציבור ונבחריו. במדינת ישראל עקרונות היסוד נקבעים על ידי בג\"ץ, והמדיניות נקבעת על ידי דינה זילבר במשרד המשפטים.<br><br>ומה עם נבחרי הציבור? ומה עם הציבור שפחות מתחבר למשילות המתפרצת של הפקידות הממונה מטעם עצמה? שיצדיע ויסתום. לפחות את זה זילבר מרשה לו, בינתיים.<br>https://www.israelhayom.co.il/opinion/820265<br></div></div>","title":"אין מי שיפריע למשילות של זילבר"}
{"id":"%D7%9E%D7%A0%D7%93%D7%9C%D7%91%D7%9C%D7%99%D7%98%20%D7%9E%D7%90%D7%A9%D7%A8%20%D7%95%D7%A2%D7%93%D7%AA%20%D7%97%D7%A7%D7%99%D7%A8%D7%94%20%D7%9C%D7%9E%D7%99%D7%A8%D7%95%D7%9F%20%D7%91%D7%9E%D7%9E%D7%A9%D7%9C%D7%AA%20%D7%9E%D7%A2%D7%91%D7%A8","type":"post","seo":{},"en":{},"date":"2021-05-05","image":"post/מנדלבליט מאשר ועדת חקירה למירון בממשלת מעבר/image.jpg","body":"<p>מיד עם פרסום האירוע הטרגי שהתרחש בל״ג בעומר בהילולת רבי שמעון בר יוחאי, בו נמחצו למוות 45 אנשים, החלו להישמע קולות הדורשים הקמת ועדת חקירה ממלכתית לחקר הכשלים והאחראים לאסון. לכאורה מדובר בדרישה הגיונית, לאור העובדה שמדובר באחד האסונות האזרחיים הכבדים ביותר מאז קום המדינה. אלא שהדרישות הללו נתקלו מהר מאוד בחומת סקפטיוּת מעשית.</p><p>אמנם הקמת ועדת חקירה כזו נראית כמחויבת המציאות, אך ועדת חקירה ממלכתית ניתן להקים על ידי שני גורמים בלבד – או על ידי הועדה לביקורת המדינה של הכנסת, אשר אינה קיימת מאז פיזור הכנסת הקודמת, או על ידי הממשלה. אלא שהממשלה הינה ״ממשלת מעבר״, כפי שמכנה זאת היועץ המשפטי לממשלה מנדלבליט, והרי אותו יועמ״ש עצמו הבהיר כבר לפני שנה כי ״ממשלת מעבר״ אינה רשאית להקים ועדת חקירה ממלכתית. מנדלבליט אף חזר על עמדתו זו בעתירה לבג״ץ שהוגשה כנגד השר אמיר אוחנה וכנגד ועדת החקירה לבירור התנהלות מח״ש, אותה יזם.</p><p>כזכור, בחודש פברואר 2020&nbsp;<a href=\"https://www.ynet.co.il/articles/0,7340,L-5672674,00.html\">החליטה הממשלה</a>&nbsp;להורות על הקמת ועדת חקירה ממלכתית, בראשות שופט, אשר תחקור את אופן התנהלות היחידה לחקירות שופטים וכן את פעולת הפרקליטות, הממונה על מח״ש. ההחלטה התקבלה על רקע חקירת הריגתו של סלומון טקה ז״ל על ידי שוטר, וכן על רקע מידע שהגיע מבכירים במח״ש לפיו היחידה לחקירות שוטרים מופעלת על ידי הפרקליטות בהתאם ל”צרכי המערכת” ולאו דווקא בהתאם לחוק ולחשדות המגיעים לחוקריה.</p><p>באותה ישיבת ממשלה התנגד נחרצות היועץ מנדלבליט להקמת ועדת החקירה, ובין השאר אף קבע כי הקמתה אינה חוקית כיוון שהיא נעשית על ידי “ממשלת מעבר” ובתקופת בחירות. בעקבות התנגדות היועץ הוגשה עתירה לבג״ץ, אשר הקפיא את עבודת הוועדה ובסופו של דבר אף פסל את ההחלטה על הקמתה.</p><p>נו, מה יש עוד לומר? אם אכן ישנה מניעה לממשלה להקים ועדות חקירה ממלכתיות בזמן ממשלת מעבר, ובטח באופן שמעלה חשש לאינטרסים פוליטיים צרים סביב הקמת הועדה, הרי שאין שום סיכוי שהממשלה הנוכחית, אשר מכהנת מכוח אמון הכנסת הקודמת, ושהצדדים בה מנסים להרכיב כעת קואליציות חדשות, תוכל להקים ועדה שכזו בנושא כה טעון פוליטית. הלא כן?</p><p>אלא שהיום התברר שהנושא בעצם לא כל כך פשוט.&nbsp;<a href=\"https://www.israelhayom.co.il/article/875777\">חוות דעת</a>&nbsp;שהוציא היועמ״ש מנדלבליט – אותו יועץ אשר נלחם כארי נגד הקמת ועדת חקירה שתחקור את פעולת מח״ש והפרקליטות – לבקשתו של בני גנץ, הורתה כי אין כל “<a href=\"https://mida.org.il/2021/03/10/%d7%b4%d7%94%d7%9e%d7%a0%d7%99%d7%a2%d7%94-%d7%94%d7%9e%d7%a9%d7%a4%d7%98%d7%99%d7%aa%d7%b4-%d7%9b%d7%99%d7%a6%d7%93-%d7%94%d7%a9%d7%aa%d7%9c%d7%98-%d7%94%d7%99%d7%95%d7%a2%d7%9e%d7%b4%d7%a9-%d7%a2/\">מניעה משפטית</a>” להקמת ועדת חקירה לאסון ל״ג בעומר במירון. פלאי פלאים, כמעט אותה סיטואציה פוליטית, רק זהות המבקש והנחקרים שונה.</p><p>רגע אחד, אתם בוודאי רוצים לשאול, איך יכול אותו יועץ ממש להצדיק חסימת ועדת חקירה כנגד הפרקליטות בראשה הוא עומד, ובאותה היד להתיר ועדת חקירה שלמעשה נועדה לפגוע פוליטית במפלגתו של ראש הממשלה אותו העמיד לדין? התשובה פשוטה, ומצויה בחוות הדעת עצמה: “נסיבותיו של אותו עניין היו שונות לחלוטין מאלו שבענייננו… באותו מקרה התעורר חשש ממשי כי ההחלטה… הונעה משיקולי בחירות אסורים.”</p><p>או בשפת העם: ״זה לא אותו דבר״.</p><hr><p><strong><em>עו״ד זאב לב הוא היועץ המשפטי של ׳התנועה למשילות ודמוקרטיה׳.</em></strong></p>","title":"חוסר העקביות המגמתי של מנדלבליט באישור ועדות חקירה"}
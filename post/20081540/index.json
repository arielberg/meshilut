{"id":"20081540","type":"post","seo":{"description":"השר לביטחון הפנים קורא לאזרח את המחלקה לחקירות שוטרים. \"לא ייתכן ששוטרים יהיו אלה שיחקרו את עמיתיהם ועל כן יש לדאוג שבמח\"ש לא יהיו אנשי משטרה\", אמר. התמיכה המפתיעה של השר בעמדתם של ניסנקורן ומנדלבליט די מדהימה, בהתחשב בכל הדם הרע שעבר ביניהם."},"en":{},"image":"post/20081540/image.jpeg","body":"<div>השר לביטחון הפנים קורא לאזרח את המחלקה לחקירות שוטרים. \"לא ייתכן ששוטרים יהיו אלה שיחקרו את עמיתיהם ועל כן יש לדאוג שבמח\"ש לא יהיו אנשי משטרה\", אמר.&nbsp;התמיכה המפתיעה של השר בעמדתם של ניסנקורן ומנדלבליט די מדהימה, בהתחשב בכל הדם הרע שעבר ביניהם.<br><br>הבעיה היא שהשר הוא לא אמיר אוחנה, אלא שלמה בן עמי - וקריאתו לאזרח את מח\"ש הייתה בחודש יולי 2000, כן, בדיוק לפני עשרים שנה.<br><br>אסור לנו לקבל את האטריות הקרות שמנדלבליט וניסנקורן מנסים למכור לציבור בעטיפה חדשה, במטרה לקבור את ועדת הבדיקה שהקים אוחנה.<br><br>במסיבת עיתונאים חגיגית הסבירו לנו שיאזרחו את מח\"ש ושגזענות ופשעי שנאה יטופלו בקדימות ובהליך מואץ. איש לא תומך בגזענות ובפשעי שנאה, אבל עם כל הכבוד, הייתי מעדיף ששוטר ששיקר בדו\"ח פעולה או טפל עלילת שווא על אזרח שעלול לאבד את חירותו, כבודו או את עבודתו, יטופל בקדימות, הרבה לפני מי שזרק הערה גזענית לא במקום.<br><br>הפיכת מח\"ש לפקחית הפוליטיקלי קורקט של המשטרה אולי תועיל ליחסי הציבור, אך תותיר את האזרחים שנפגעים מאלימות משטרתית או משיבושי חקירה בסוף התור.<br><br>אולם זריית החול המשמעותית ביותר היא אזרוח מח\"ש. יודע כל צופה בסדרה \"מנאייכ\" העוסקת במחלקה לחקירות שוטרים, שהחלפת השוטרים היא מגמה ארוכת שנים שלא התחילה היום. אכן אין מקום ששוטרים יחקרו שוטרים. היתה זו דווקא ראש מח\"ש הנוכחית שהכניסה לאחרונה שוטר נוסף לצוות החוקרים של מח\"ש, ובניגוד לאותה מגמה.<br><br>אכן, אין מקום שמערכת אכיפת החוק תבדוק את עצמה, אבל ההיגיון הזה שנכון למשטרה &nbsp;נכון באותה מידה גם לפרקליטות. גילינו לאחרונה שבמקום שבו נפגעות זכויותיהם של נחקרים ונאשמים על ידי המשטרה, נמצא גם פרקליט מלווה שהעבירות מתבצעות בידיעתו או בברכתו.<br><br>למרות שיש לאזרח את מח\"ש, הבעיה שם עמוקה בהרבה. הפעם היחידה בתולדות מדינת ישראל שבה בית המשפט העליון הורה על הגשת כתב אישום כאשר נקבע שאין די ראיות להעמדה לדין, היתה בנוגע להחלטה של פרקליט המדינה ושל מנדלבליט עצמו שלא להעמיד לדין את השוטר שירה בחיר חמדאן. שיקול הדעת שנתקף היה דווקא של בעלי הדם הכחול שבראש המערכת.<br><br>מנהלת מח\"ש שבתקופת כהונתה אירעו כשלים רבים היא השושבינה המרכזית של \"הרפורמה\" הלא־קיימת. המילים היפות והטקס החגיגי לא יסתירו את המחדלים ארוכי השנים, את הטיוח, את חוסר היעילות ואת סגירות התיקים התמוהות.&nbsp;<br><br>הרפורמה הנדרשת היא הקמת גוף עצמאי. בנפרד מהמשטרה ומהפרקליטות, שיהיה אחראי לחקירת כל גורמי אכיפת החוק. שוטרים, פרקליטים וגם שופטים.<br><br>רק שלצורך כך ניאלץ להמתין לשר משפטים שרואה את תפקידו כמשרת הציבור ולא כיו\"ר ועד העובדים של מערכת המשפט.</div><p><br></p>","title":"המילים היפות לא יסתירו את המחדלים והטיוח"}
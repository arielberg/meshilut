{"id":"3224","title":"ביקורת בונה, ביקורת הורסת - שליחותו של מבקר המדינה החדש","body":"<strong>עו\"ד שמחה רוטמן, היועץ המשפטי של התנועה למשילות ודמוקרטיה במאמר שפורסם בעיתון 'בשבע'</strong>\r\n\r\n- -\r\n\r\nמבקר המדינה החדש שנכנס השבוע לתפקידו, זכה מיד לאחר נאומו הראשון, למתקפה רבתי.\r\nיושבת הראש היוצאת של הוועדה לביקורת המדינה, חברת הכנסת שלי יחימוביץ צייצה בטוויטר שהנאום של המבקר החדש הדאיג אותה.\r\n\r\nהחטא הראשון של המבקר, אליבא דיחימוביץ, הוא שלאחר שהתחייב \"לשמש שליח נאמן לכלל חברי הבית\" הוא הודה לראש הממשלה בנימין נתניהו על שתמך במועמדותו.\r\n\r\nאך \"חטאו\" של מבקר המדינה גדול עוד יותר. בהצהרת הכוונות שלו הוא הצהיר שבכוונתו להפעיל את סמכויותיו כמבקר המדינה כדי לשפר את השירות הציבורי ולסייע לו להשתפר. הוא גם, רחמנא ליצלן, העז לרמוז שתפקידו של המבקר איננו לקבל את ההחלטות במקום הגופים הנבחרים ולהכתיב להם מדיניות הזרה לעמדותיהם. המבקר החדש לא מתכנן לכפות את תפיסת עולמו הסובייקטיבית על רשויות השלטון אלא לבצע ביקורת בהתאם לכללים המקובלים בעולם, בהליך אובייקטיבי ובלתי תלוי.\r\n\r\nתחת הנהגתם של המבקרים הקודמים, משרד מבקר המדינה הפך מגוף מקצועי, טכני ואפילו מעט \"משעמם\" למייצר כותרות, ואולי אף לרודף כותרות. העיסוק בסוגיות המטרידות את הציבור, נזנח לטובת דוחות סנסציוניים ולביקורת בזמן אמת, ששיבשה את הליכי קבלת ההחלטות.\r\n\r\nבבדיקה שערכנו בתנועה למשילות ודמוקרטיה, הראינו ש-40% מהדוחות שמבקר המדינה היה חייב להגיש על פי חוק לכנסת, כלל לא נכתבו. המבקר הסביר את הפרת החוק בכך שכוונתה של הוראת החוק בה נכתב במפורש שהמבקר \"חייב\" להגיש דוחות בהתאם לבקשת הוועדה לביקורת המדינה, כוונתה \"רשאי\". דוברות משרד מבקר המדינה, שהמידע הזה הביך אותה, הפעילה לחצים על מעריב, והביאה להורדת הכתבה שעסקה בנושא מהאתר.\r\n\r\nהסיבה העיקרית לפספוס של מבקרי המדינה הקודמים, היא דוקטרינת \"שומרי הסף\" שהשתלטה על כל חלקה טובה בשירות הציבורי. לפי התפיסה השגויה הזו, נבחרי הציבור בכנסת ובממשלה הם פושעים מועדים, והמחסום האחרון מפני פגיעתם הרעה, נמצא בידי פקידות בלתי נבחרת, שאמורה לשמור על הציבור מפני נבחריו. כמובן שמדובר בהיפוך מוחלט של היוצרות, במדינה דמוקרטית אנו בוחרים את נציגינו כדי שישמרו עלינו מכוחה הרב של המדינה ושל הפקידות הלא-נבחרת, ולא להיפך.\r\n\r\nהכח הנמצא בידי מנגנוני הביצוע של המדינה לעצור אדם, להחרים את רכושו, להפקיע את אדמתו או להטיל עליו שומה לפי מיטב השפיטה, מחייב מתן כלי פיקוח שנמצאים בידי נבחרי הציבור, החבים את אמונם אך ורק לנו, האזרחים.\r\n\r\nמבקר המדינה הוא אחד הכלים החשובים ביותר שניתן בידי האזרחים ובידי שלוחיהם, חברי הכנסת, לפיקוח על המדינה הבירוקרטית ולטיוב פעולותיה. הוא יוכל לבצע תפקיד זה רק אם יהיה אובייקטיבי, נטול פניות וא-פוליטי.\r\n\r\nיש לקוות שהמבקר החדש יישאר נאמן לנאום כניסתו לתפקיד, ויביא את ביקורת המדינה למקומה הנכון והראוי, כביקורת מקצועית ואובייקטיבית בונה, ולא כביקורת סנסציונית ופוליטית הורסת.\r\n\r\n(צילום התמונה: דוברות הכנסת, נועם מוסקוביץ')"}
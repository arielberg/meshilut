{"id":"%D7%A2%D7%91%D7%99%D7%A8%D7%AA%20%D7%94%D7%A4%D7%A8%D7%AA%20%D7%90%D7%9E%D7%95%D7%A0%D7%99%D7%9D","type":"post","seo":{},"en":{},"date":"2022-10-27","image":"","body":"<div>באיחור ניכר אמנם (כי הייתה לי תקווה לפרסם כמאמר ב\"ישראל היום\"), אבל עדיין רלבנטי בעיני - תגובתי למאמר של <a href=\"https://www.facebook.com/netael.bandel?__cft__[0]=AZVwloTSsZLzCtj3NNbtCyyKgXUNSsA4RJb8Tj_1HQE7kxsLIUIScUDTwBfRh-ymwRPJLhfbmd4fjOcVzYPupjUSyM9p5CgpxCQUFAJmvoONAr7YMvJw2uWFBcsTToD5wHQOdiM-XJYd99VNkTVTavumKrKAmxZ_M6BDne576YV_pJFsCBUf3GgQZFCwz2DlzfYo3HNHo0eTLxFmspd8PF45Sexzpv8r4PNXgsuq_zfzdg&amp;__tn__=-]K-y-R\">Netael Bandel</a> על עבירת הפרת האמונים (https://www.israelhayom.co.il/news/law/article/13187974):</div><div>אך לפני ימים ספורים פורסמה תוכניתה של מפלגת \"הציונות הדתית\" לסדרת רפורמות ותיקונים במערכת המשפט, ובתוכה גם כוונת המפלגה לבטל את עבירת \"הפרת האמונים\" מספר החוקים של מדינת ישראל, וכמעט מייד נענתה בשלל ביקורות, מנומקות יותר או פחות, מצד תומכי מערכת המשפט.</div><div>בעוד שכנגד המתנגדים האוטומאטיים, אלו שכלל לא טורחים לנמק את התנגדותם או להתייחס למציאות המשפטית הקלוקלת במדינת ישראל איני רואה צורך להגיב, דווקא עמדתו המנומקת של נטעאל בנדל, כתב המשפט של ישראל היום, ראויה בעיני לתגובה.</div><div>בנדל מציג היטב את הבעייתיות הקיימת בעבירת \"הפרת האמונים\" כפי שהיא מיושמת כיום בחוק הישראלי – חוסר הבהירות, העובדה שהתנפחה למימדים שאיש לא העלה על דעתו מראש, היותה \"עבירת סל\" המשמשת להשגת הרשעה בכל מחיר, גם בתיקים שהתחילו באישומים חמורים בהרבה וכו'.</div><div>כל הנ\"ל מביא את בנדל למסקנה כי אכן יש צורך \"לתקן\" את העברה, אולם לא לבטל אותה, מתוך חשש שביטול העבירה יצור \"נורמות של עובדי ציבור העושים במדינה כבשלהם ולמען עצמם, מדינת פרוטקציה ומקורבים\". אני חושב שלא רק שלחשש הזה אין בסיס אמיתי (ביחס לעבירת הפרת האמונים), אלא שלמעשה דווקא הותרת העבירה בספר החוקים יוצרת את החשש לנורמות של עובדי ציבור העושים במדינה כבשלהם.</div><div>ראשית, יש להבין מהי בעצם עבירת \"הפרת האמונים\". מדובר על \"עבירת סל\" שכוללת מעשים שאינם מהווים עבירה פלילית אחרת (כלומר, לא שוחד, מעילה, הדלפת מידע וכדומה), אבל גורמים לפגיעה בציבור. העבירה מכונה \"עבירת סל\" מכיוון שניתן להכניס לתוכה מגוון רחב מאוד של מעשים, שאינם ידועים או מוגדרים מראש. עבירות מהסוג הזה קיימות במדינות נוספות, אולם גם בהן ישנה מודעות נרחבת לבעייתיות שבהפיכת מעשה שמעולם לא נכתב בחוק לפלילי.</div><div>כך למשל, בבריטניה הבהיר משרד התובע הכללי כי יש לקבוע רף גבוה במיוחד להרשעה בעבירה המקבילה להפרת אמונים, שכן אחרת תיגרם פגיעה בעבודת של עובדי הציבור שיחששו לבצע פעולות לטובת הציבור מחשש להרשעה. בדומה גם בקנדה ובמדינות נוספות הציבו המחוקק ובתי המשפט גבולות ברורים ככל הניתן לעבירה, מתוך ההבנה כי עבירות סל יוצרות קיפאון בשירות הציבורי, ופוגעות קודם כל בציבור עצמו.</div><div>גם במדינת ישראל הבעייתיות בעבירה הזו, עוד טרם שבית המשפט ניפח אותה מעבר לכל פרופורציה, לא חמקה מעיני בתי המשפט והאקדמיה. היטיב לתאר את הבעיה בית המשפט בפסק הדין בעניין צחי הנגבי: \" ...בעניינו  של פס\"ד זה מעיד הנשיא ברק על עצמו \"התלבטתי לגבי הדיון הנוסף בעניין שבס, בעניין פירוש העבירה של מרמה והפרת אמונים\". אם נשיא ביהמ\"ש העליון התלבט, כיצד ניתן לייחס לנאשמים עבירה שלא נדונה מעולם בבתי משפט כעבירה פלילית ושהיתה (וכפי שהראיתי בשער הראשון של הכרעת דין זו, אף הינה) הנורמה במדינת ישראל?\" </div><div>כיצד ניתן להרשיע עובד ציבור בעבירה, כאשר אפילו נשיא בית המשפט העליון אינו בטוח בפירושה? בהתאם התבטא גם פרופסור מרדכי קרמניצר, מהמכון הישראלי לדמוקרטיה בשנת 2010: \" העיקרון החשוב בדיני העונשין, במשפט הפלילי המהותי, הוא עקרון החוקיות שלפיו אין עונשין לפני שמזהירים תחילה. בעבירת סל כמו עבירת הפרת האמונים, אנחנו לא יודעים מה כלול בה. לכן, על פניו, אין לה מקום בספר החוקים לאור אותו עקרון חוקיות\".</div><div>ראינו אם כן שמדובר בעבירת סל, שאינה ברורה דיה, הפוגעת בעקרון החוקיות ושמזה שנים עולים הקולות הקוראים לבטלה. אולם גם בקשר עם החשש הספציפי שהעלה בנדל במאמרו – החשש מהשתלטות של עובדי מדינה על \"המדינה\", קל לראות שקיומה של העבירה הזו מזיק יותר מאשר מועיל.</div><div>כאשר ישנו עובד ציבור מושחת באופן מובהק, הרי בד\"כ התנהגותו נופלת לאחת מעשרות העברות הקבועות לגבי עובדי ציבור בחוק העונשין. רק מעשים שמעולם לא הוגדרו כעבירה, ובד\"כ הינם קלים מאוד, מגיעים לגדרי עבירת הפרת האמונים. מנגד, כאשר מתגלה כבר מקרה שחיתות משמעותי שחמק מעיני המחוקק, יכול המחוקק לתקן את החוק ולצרף אותו לאותן עשרות עברות קיימות.</div><div>לעומת זאת, כאשר ישנה עבירת סל בלתי מוגדרת, ובמיוחד במציאות הישראלית של ייעוץ משפטי ובתי משפט אקטיביסטיים, הרי שבאופן אוטומאטי מועבר כוח שרירותי עצום לידיה של קבוצה ספציפית מאוד של עובדי ציבור – אלו העובדים ברשויות התביעה. כך מתאפשר להגיש כתב אישום בגין הפרת אמונים כנגד איש צבור בגין \"פגיעה באמון הציבור בשירות הציבורי\" מצד אחד, אבל להתעלם לחלוטין מהתנהלות שערורייתית של אנשי מערכת המשפט עצמם, הממנים מקורבים או פוגעים באמון הציבור באופן של כתיבת חוות דעת בניגוד לחוק. </div><div>עצם קיומה של עבירת הפרת האמונים הערטילאית הפך את היועצים המשפטיים לבעלי הבית במשרדי הממשלה, כאשר כל החלטה של השר (או של הפקידות הבכירה) יכולה להוביל לחקירה וכתב אישום, ומנגד המקורבים לצלחת זוכים מהתעלמות גמורה. זוהי הפרטה גמורה של הכוח המדינתי לידיהם של מספר עובדי ציבור מצומצם, תוך פגיעה בשירות הציבורי כולו, ועל ידי כך באזרחים הנדרשים לו.</div><div>גם במדינה בעלת מערכת משפט מתוקנת אין מקום לקיומן של עבירות סל ערטילאיות, הפוגעות בעקרון המשילות ובשירות הציבורי. אולם מדינת ישראל אינה בעלת מערכת משפט מתוקנת, וכאן בעיני הכשל הגדול במאמרו של נטעאל בנדל. במדינת ישראל אין כל מקום לעבירה של הפרת אמונים, שבפועל הובילה לשחיתות גדולה בהרבה מזו אותה נועדה למנוע.</div><div><br></div><div>עו\"ד זאב לב, היועץ המשפטי של התנועה למשילות ודמוקרטיה</div>","title":"אז מה נעשה ללא עבירת הפרת אמונים?"}
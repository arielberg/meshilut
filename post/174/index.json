{"id":"174","title":"זילבר פעלה בניגוד לתקנון שירות המדינה","body":"<h2><strong>המשנה ליועמ\"ש דינה זילבר מתחה ביקורת נוקבת על הממשלה בכנס פומבי. בתנועה למשילות ודמוקרטיה פנו לשרת המשפטים וליועמ\"ש כדי לנקוט נגדה צעדים משום שמדובר בעבירת משמעת</strong></h2>\r\nבשבוע שעבר מסרה המשנה ליועמ\"ש עו\"ד דינה זילבר הרצאה בכנס פומבי בתל אביב. בדבריה התריעה זילבר מפני המתקפות על המשפטנים בשירות הציבורי והביע התנגדות נחרצת לצעדי הממשלה בסוגיית תאגיד השידור הציבורי.\r\n\r\nזילבר אמרה בהרצאתה כי \"הפיצול של מערכת החדשות מגוף השידור יביא לתוצאות שליליות. גם במתכונת המאוחדת של התאגיד, העשייה שלו לא טריוויאלית ומאותגרת. פיצול והחלשה לא יעשו טוב, לא לתאגיד ולא למדינה\". הדברים הללו נאמרו על אף שקודם לכן הגיעו ראש הממשלה ושר האוצר לסיכום ומתווה פשרה בנוגע להסדרת התאגיד.\r\n\r\nבתנועה למשילות ודמוקרטיה אומרים כי בדבריה פעלה עורכת הדין זילבר בניגוד מוחלט לתקנון שירות המדינה המחייב כל עובד ציבור.בתלונה שהוגשה לשרת המשפטים, ליועץ המשפטי לממשלה ולנציב שירות המדינה כותבים בתנועה כי הדברים שנאמרו הינם הצגת עמדה לעומתית לתפיסת הממשלה ולעבודתה. \"הבעת עמדה זו, אם בהרצאה פומבית, אם בהעברת הדברים לכלי התקשורת, מהווה עבירת משמעת, ועומדת בניגוד להוראות תקנון שירות המדינה ולהוראות היועץ המשפטי לממשלה\" נכתב.\r\n\r\nתקנון שירות המדינה (פסקה 42.537) קובע כי: <strong><em>\" אסור על העובדים המנויים בפסקה 42.321 לבקר את הממשלה ומשרדיה ובכלל זה מדיניותם, במסיבת עיתונאים, בראיון עם עיתונאי, בנאום במקום פומבי, בשידור, בעיתון או בספר\".</em></strong>\r\n\r\nבתנועה למשילות ודמוקרטיה אף טוענים כי זילבר התבטאה בניגוד לעקרונות הקבועים בהנחיות היועץ המשפטי לממשלה שקבע הגבלות על עובד ציבור להשמיע בפומבי עמדה המנוגדת לעמדת הממשלה.  בהנחיית היועץ נקבע כי  <em>\"עובד במשרד ממשלתי אינו רשאי להביא בפני ועדה מועדות הכנסת עמדה שיש בה משום התנגדות להצעת חוק ממשלתית או סטיה מהותית ממנה...  אין זה מתיישב עם עקרונות המשפט ועם סדרי ממשל תקינים שנציג הממשלה יחלוק על עמדת הממשלה בפני ועדה של הכנסת\".</em>\r\n\r\nבתנועה כתבו לסיום: <strong>\"נבקש כי תעשו שימוש בסמכותכם בהתאם להוראות חוק שירות המדינה (משמעת) ולתקנון שירות המדינה\".</strong>\r\n\r\nמנהל התנועה למשילות ודמוקרטיה יהודה עמרני אומר כי \"כאשר הפקידים הבכירים בלשכת היועץ המשפטי לממשלה, האמונים על שלטון החוק והמנהל תקין פועלים בניגוד לתקנון שירות המדינה ולהנחיות היועמ\"ש, הדבר פוגע באמון הציבור ובמנהל התקין במערכת אכיפת החוק\".\r\n\r\n<strong>את הפניה שהוגשה אפשר לקרוא <a href=\"http://government.beauty-charm.info/wp-content/uploads/2017/04/פניה-בעקבות-דברי-זילבר-וליכט-בניגוד-לתקשיר-והנחיות-יועמש.pdf\">כאן</a></strong>\r\n\r\n&nbsp;"}
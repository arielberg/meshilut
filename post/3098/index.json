{"id":"3098","name":"על שינוי נוהל ההרכבים בבג\"ץ - כתבה ב'הארץ'","body":"<p style=\"text-align: center;\"><strong>נשיאת העליון: מעתה שופטי בג\"ץ לא יוכלו לבחור מי יישבו לצדם לדון בדחיית עתירות</strong></p>\r\n<p style=\"text-align: center;\"><strong>עד כה, שופט תורן שסבר שיש לדחות עתירה על הסף בחר בעצמו את השופטים שיצטרפו אליו במתן פסק הדין. לפי הנוהל החדש, השופטים יצורפו לפי סדר אקראי</strong></p>\r\n<strong>רויטל חובל, עיתון הארץ</strong>\r\n<strong>00:45 /    27.11.18  </strong>\r\n\r\nנשיאת בית המשפט העליון, אסתר חיות, קבעה נוהל שלפיו שופטי בג\"ץ לא יוכלו לבחור עוד מי יישבו עמם בהרכב שדן בדחיית עתירות. עד לשינוי הנוהל, שופט תורן שקיבל לידיו עתירה וסבר שיש לדחות אותה על הסף בחר בעצמו את שני השופטים שיצטרפו אליו במתן פסק הדין. זאת בניגוד להצהרת הנשיאה הקודמת מרים נאור, שלפיה השופטים משובצים באקראי. לפי הנוהל החדש, זהות השופטים הנוספים בהרכב תיקבע לפי סדר התורנות. כך, לשופט התורן יצטרפו שני השופטים התורנים הבאים.\r\n\r\nלפי מכתב שכתבה עוזרת למנהל בתי המשפט והגיע לידי \"הארץ\", חיות הורתה על השינוי עם כניסתה לתפקיד נשיאת בית המשפט העליון בנובמבר אשתקד, בעקבות ביקורת של התנועה למשילות ודמוקרטיה. התנועה פנתה להנהלת בתי המשפט כמה פעמים בשאלות הנוגעות לאופן שבו נקבעים הרכבים הדנים בעתירות שונות.\r\n\r\nמימין: השופטים עוזי פוגלמן, אורי שהם ואסתר חיות בטקס הפרישה של שהם, באוגוסט\r\nמימין: השופטים עוזי פוגלמן, אורי שהם ואסתר חיות בטקס הפרישה של שהם, באוגוסט צילום: מארק ישראל סלם\r\nהכלות, החתנים והחברים: רשת הקשרים של שופטי העליון נחשפת\r\nהעליון הכשיר נציגות שהצהירה שתפעל למען יהודים בלבד ברשות מקרקעי ישראל\r\nכך, למשל, בעתירה שהגישה התנועה למשילות ודמוקרטיה ביולי אשתקד דן השופט יצחק עמית, שהיה שופט תורן באותו יום. העתירה עסקה בהנחיית נשיאת בית המשפט העליון לשעבר מרים נאור לשופטים שלא להיפגש באופן אישי עם גורמים פוליטיים ונציגי לשכת עורכי הדין לצורך קידומם. בתשובת הנהלת בתי המשפט לפניית התנועה למשילות ודמוקרטיה, התברר כי עמית בחר בעצמו את שני השופטים שיצטרפו אליו למתן פסק הדין — השופטים אורי שהם וג'ורג' קרא.\r\n\r\nהעתירה השנייה שממנה עלה כי שופטים תורנים בוחרים בעצמם את מי שיכריע לצדם בעתירות, הוגשה על ידי תנועת רגבים. העתירה עסקה בהחלטת נאור שלא לשלוח נציג של בית המשפט העליון לטקס שהתקיים בגוש עציון לציון יובל לכיבוש הגדה. השופט התורן ביום הגשת העתירה היה שהם. הוא דחה את העתירה, ואליו הצטרפו השופטים עמית ויורם דנציגר. מתשובת הנהלת בתי המשפט לפניית התנועה למשילות ודמוקרטיה עלה כי שהם בחר בעצמו את עמיתיו להרכב.\r\n\r\nמנכ\"ל התנועה למשילות ודמוקרטיה, יהודה עמרני, פנה בשנה שעברה כמה פעמים כדי לקבל פרטים על האופן שבו משובצים שופטים להרכבים בהליכים בבית המשפט העליון, מתוך הנחה שזהות השופטים עלולה להכריע את גורל ההליך. במענה לבקשת חופש מידע שהגיש עמרני, השיבה הנהלת בתי המשפט ביוני אשתקד כי בתקופה של שנה וחמישה חודשים התערבה נאור ב–38 הליכים (מתוך כ–3,000 הליכים בשנה) וקבעה בעצמה את זהות ראש ההרכב. ב–16 תיקים קבעה נאור את זהות ההרכב כולו. שאר התיקים, נכתב בתגובה, שובצו באופן אקראי על ידי יומן בית המשפט, ללא מעורבות של הנשיאה.\r\n\r\nבתשובה נמסר אז כי \"שיבוץ השופטים להרכבים השונים נעשה בהתחשב באילוצי השופטים — מניעויות, השתלמויות, חופשות, תורנויות\". עם זאת, נמסר, כי הנשיאה העבירה הנחיה בעל פה לצוות יומן בית המשפט \"להעביר ללשכת הנשיאה את אותם תיקים שנראים לצוות היומן כבעלי רגישות מיוחדת, לפי שיקול דעתו של היומן\".\r\n\r\nבפירוט התיקים שהועברו לנשיאה והוגדרו על ידי צוות המזכירות כ\"בעלי רגישות מיוחדת\" הופיעו בין היתר עתירות שהוגשו על ידי ארגון עדאלה, עתירות העוסקות בשאלות של דת ומדינה, שטחים והתנחלויות, עתירות נגד מינויים של בכירים בשירות הציבורי וכן עתירות הנוגעות לראש הממשלה בנימין נתניהו ורעייתו, החקירות נגדם והתנהלותו של היועץ המשפטי לממשלה אביחי מנדלבליט. סוג נוסף של תיקים שהועברו לנשיאה והוגדרו על ידי צוות המזכירות כ\"בעלי רגישות מיוחדת\" כולל ערעורים אזרחיים ופליליים, כמו התיק נגד העבריין איתן חייא, פרשת מנופים שבמרכזה עמד איש העסקים ג'קי בן זקן והערעור שהגיש איש העסקים נוחי דנקנר.\r\n\r\nבתנועה למשילות ודמוקרטיה ביקשו לברך על שינוי הנוהל אך אמרו כי אינו מספק. לדבריהם, \"השינוי שנעשה בעקבות פנייתנו מעודד, למרות שהוא מעלה תמיהות על כך שבמשך שנים רבות התנהל בית המשפט העליון באופן פגום ולא חוקי. כיום ההרכבים בבג\"ץ נקבעים כביכול באופן 'אקראי' אך למעשה מתקבלות החלטות על ידי גורמים עלומים בהנהלת בתי המשפט ללא כל נוהל מסודר. דרך פעולה זו אינה תקינה, ולא היתה מתאפשרת בשום גוף שלטוני אחר\".\r\n\r\nקישור לכתבה: http://bit.ly/2FHMKOH\r\n\r\n(הכתבה כפי שפורסמה בעיתון ואתר הארץ  ביום 27.11.18)"}
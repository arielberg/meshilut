{"id":"3110","title":"בניגוד לחוק: הנהלת בתי המשפט מקיימת מאגר עם פרטים אישיים של אזרחים","body":"הנהלת בתי המשפט מסרבת למחוק מאגר המכיל נתונים אישיים על אזרחים; בתנועה למשילות ודמוקרטיה יעתרו לבג\"ץ\r\n\r\nלאחרונה נחשף כי הנהלת בתי המשפט אוספת למאגר את נתוניהם האישיים של אזרחים הכותבים פוסטים ברשתות החברתיות כנגד שופטים ועובדי מערכת המשפט, שלדעת אנשי הנהלת בתי המשפט חורגים מביקורת לגיטימית וחופש הביטוי.\r\n\r\nהנהלת בתי המשפט טוענת כי המטרה היא הסרת התכנים הפוגעניים החורגים מגדרי ביקורת לגיטימית. אולם לטענת התנועה למשילות ודמוקרטיה, המאגר הינו מאגר אישי שאחזקתו מנוגדת לחוק הגנת הפרטיות הדורש רישום על פי חוק.\r\n\r\nמהנוהל הרשמי אותו קיבלה התנועה במענה לבקשת חופש המידע שהגישה, עולה כי באופן שיטתי מנטרים אנשי הנהלת בית המשפט מידע ברשת ועורכים רישום מפורט של כותבי הפוסטים כולל פרטיהם האישיים. ובמקרה בו פוסט מסויים כוון נגד שופט, הוא אף מקבל לידיו עותק מהפוסט. בתגובה להתראה ששלחה התנועה, השיבה הנהלת בתי המשפט כי נאספים פרטים שנמצאים רק בפרסומים גלויים לעין כל ברשת האינטרנט ולכן לשיטתה הדבר מותר על פי חוק.\r\n\r\nאולם בתנועה עומדים על כך שהדבר מנוגד במפורש לחוק הגנת הפרטיות ומלבד זאת אין לרשות השופטת ולהנהלת בתי המשפט כל סמכות לקיים מאגר רגיש שכזה.\r\n\r\nעל כן בתנועה למשילות מאיימים לפנות בעתירה לבג\"ץ אם בימים הקרובים לא יענה היועץ המשפטי לממשלה אביחי מנדלבליט לדרישת התנועה שמפצירה בו להורות על מחיקת המאגר.\r\n\r\nעו\"ד זאב לב האחראי על תחום חופש המידע בתנועה למשילות ודמוקרטיה אומר בתגובה: \"לצערנו מי שמינו עצמם לשומרי הסף אינם שומרים על עצמם. הנהלת בתי המשפט אוספת מידע רגיש על אזרחים נורמטיבים ומפרה את החוק ברגל גסה. אין מי שיפקח על המתרחש ברשות השופטת ובשנים האחרונות אנו מטפלים ביותר מידי מקרים של בעיות במנהל התקין\".\r\n\r\n<a href=\"http://meshilut.org/wp-content/uploads/2018/12/נוהל-עבודה-ובקרה-לטיפול-בפרסומים-פוגעניים-ברשת-2.pdf\">לקריאת הנוהל של הנהלת בתי המשפט</a>"}
{"id":"2730","title":"אפקט פסק הדין: בקשות חופש מידע על פעולות שופטים ופקידים","body":"<h3><b><span lang=\"HE\"><span style=\"font-family: verdana, sans-serif;\">התנועה למשילות ודמוקרטיה הגישה כ-20 בקשות חופש מידע בהן ביקשה לחשוף לו\"ז שופטים ומועדי פגישות עם דמויות מהפוליטיקה והעיתונות</span></span></b></h3>\r\nפסק הדין התקדימי של בית המשפט העליון המחייב את ראש הממשלה לפרסם את מועדי הפגישות והשיחות שלו עם בכירים בעיתון ישראל היום, פותח אפשרות לחשיפת מידע שעד כה הרשויות נמנעו מלפרסם.\r\n\r\nשופטי העליון פסקו בערעור שהגיש העיתונאי רביב דרוקר כי האינטרס הציבורי שבמידע המבוקש גובר על הזכות לפרטיות של האנשים עמם בוצעו השיחות. בעקבות העקרונות שקבעו השופטים, בתנועה למשילות ודמוקרטיה פנו להנהלת בתי המשפט בבקשות לקבלת מידע על פי חוק חופש המידע. בפניות מתבקשים כל 15 שופטי בית המשפט העליון למסור את יומניהם הכוללים לו\"ז פגישות, זהות האישים איתם נפגשו ונושא הפגישה, מתחילת שנת 2016 ועד היום.\r\n\r\nבנוסף מבקשת התנועה למשילות ודמוקרטיה מנשיאת בית המשפט העליון הבאה השופטת אסתר חיות למסור פירוט מועדי שיחות ומפגשים שערכה עם עיתונאים מהארץ ומחו\"ל וכן למסור את מועדי השיחות והמפגשים עם שרי ממשלה בהווה ובעבר, וכן עם נשיאי בית המשפט העליון בדימוס.\r\n\r\nבמקביל פנתה התנועה ללשכת היועץ המשפטי לממשלה בבקשה על פי חוק חופש המידע המבקשת לקבל לו\"ז מלא של המשנים ליועמ\"ש. וכן מועדי פגישות של המשנים דינה זילבר, רז נזרי, ארז קמיניץ ואבי ליכט עם עיתונאים. מאנשי משרד מבקר המדינה דורשת התנועה לקבל מידע דומה בו ימסרו את היומן המלא שלהם וכן מועדי שיחות ופגישות עם עיתונאים. הבקשה ללשכת מבקר המדינה הופנתה למבקר המדינה עצמו, למנכ\"ל משרד מבקר המדינה וליועץ המשפטי למשרד מבקר המדינה.\r\n\r\nעו\"ד שמחה רוטמן מהתנועה למשילות ודמוקרטיה אומר כי \"פסק הדין התקדימי של בית המשפט העליון נותן משקל מועט לזכות החוקתית לפרטיות ביחס לתועלת שיש באינטרס הציבורי כפי שרואים אותו השופטים\". לכן אומר רוטמן כי \"הסטנדרט שהציבו השופטים צריך להיות אחיד כלפי כל בעלי התפקידים במערכות השלטון בהם גם שופטי בית המשפט העליון\".\r\n\r\nיצויין כי בימים אלה מתנהלת בבית המשפט המחוזי בירושלים עתירה אותה הגישה התנועה למשילות ודמוקרטיה נגד נשיאת העליון מרים נאור שסירבה לבקשת חופש מידע של התנועה שדרשה ממנה לפרסם את ההמלצות והפרוטוקולים של ועדת השתיים המתנהלת בלי שקיפות ומסננת עבור נאור מועמדים לשפיטה."}
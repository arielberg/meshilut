{"id":"%D7%A9%D7%A7%D7%93%20%D7%95%D7%A2%D7%93%D7%94%20%D7%9C%D7%91%D7%97%D7%99%D7%A8%D7%AA%20%D7%A9%D7%95%D7%A4%D7%98%D7%99%D7%9D","type":"post","seo":{},"en":{},"date":"2022-02-17","image":"post/שקד ועדה לבחירת שופטים/image.jpg","body":"<p>הוועדה לבחירת שופטים&nbsp;תמנה בעוד פחות משבוע (שלישי הבא) 4 שופטים לשלטון, כלומר, לבית המשפט העליון.</p><p>אחזור ואדגיש 4 שופטים. בית המשפט העליון מונה 15 שופטים, בחשבון פשוט מדובר על מינוי של כמעט שליש מיושביו.</p><p>אין חולק, כי בית המשפט של היום משמש בפועל – המכריע העליון בכל סוגיה בחיי כל אזרח ואזרח במדינת ישראל. סוגיות מדיניות, בריאותיות, כלכליות, ביטחוניות וסביבתיות, כולן מוכרעות בסופו של יום במקום אחד: בית המשפט העליון.</p><p>נניח רגע בצד את הנסיבות והעובדות שהובילו לכשל הדמוקרטי – השלטוני – משילותי, שיצר את הסיטואציה המופרכת בה 15 שופטים, שלא נבחרו במישרין על ידי הציבור וללא בדל אחריותיות (Accountability), מכריעים בסוגיות שהכי מכאיבות לנו בבטן.</p><p>נתמקד אך ורק באירוע הדרמטי שלא ניתן להפריז בחשיבותו, שיתחולל עוד ימים ספורים בחדר סגור, אי שם במשרד המשפטים, עת תתכנס ועדה בת 9 חברים שתכלול את שר המשפטים, שרת הפנים, 2 חברי כנסת, 3 שופטים ושני נציגי לשכת עורכי הדין.</p><p>נכון לכתיבת שורות אלו, איילת שקד מתעתדת לתרום את אצבעה בחדווה למינוים המסתמן של מועמדים המזוהים כאולטרה אקטיביסטים שיתדלקו את מכונת כרסום הדמוקרטיה הישראלית בכל הכוח. פעם הסיבה תהא הסבירות, פעם המידתיות, גם הפרשנות התכליתית תזכה לעדנה 'על ספידים'. התוצאה אחת ויחידה – יכולתו של הציבור לעצב את חייו באמצעות נבחריו תהפוך לאבק דק.</p><p>הריבון יוסיף ויצפה בעיניים כלות כיצד יותר מאי פעם אין ולא תהא כל משמעות לפתק שבחר לשלשל לקלפי. ערכיו, החלטותיו התבוניות והמדיניות, שלשמם הטריח עצמו לקלפי, ידחקו הצידה כקליפת השום מפני ה\"נאורים\" מגבעת רם. המשמעות היא הרסנית ובכייה לדורות ואת הנעשה לא ניתן יהיה להשיב לאחור.</p><p>לשיטתה איילת שקד, היא אבירת השמרנות המשפטית. תקראו לזה קארמה, גורל או ריבונו של עולם, איילת ניצבת עכשיו מול המבחן הגדול ביותר כשהיא יושבת ברגע זה על 'השיבר' של מינוי השופטים.</p><p>עד עתה, איילת נכשלה בכל המבחנים בשמירת האינטרסים של בוחריה, אך אם רק תבחר בכך, בכוחה לא רק למנוע מינוי שופטים אקטיביסטים כמו רות רונן וכנפי-שטייניץ אלא להתהדר בהישגים מרשימים בפשרה פוליטית שתושיב את ד\"ר חגי ויניצקי ופרופ' דוד האן המקצועיים, המרשימים והשמרנים בכס העליונים.</p><p>ככל ופשרה שכזו לא תצלח, על שקד להוכיח כי הדבר בנפשה ולהשתמש באצבעה כדי להגיד לסער ולכל חברי הממשלה עד כאן. כן. במחיר הפלת הממשלה. אם שרת הפנים לא תפעל כעת התוצאות הקשות יהיו רשומות על שמה. זוהי אזעקת אמת.</p><p>&nbsp;</p><p><em><strong>עו\"ד יסכה בינה, ראש תחום המחקר בתנועה למשילות ודמוקרטיה</strong></em></p>","title":"איילת שקד נצבת לפני המבחן הגדול שלה"}
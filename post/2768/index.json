{"id":"2768","type":"post","seo":{},"en":{},"date":"","image":"","body":"<h3><span lang=\"HE\"><b>משרד הפנים: 94% מהפקידים ברשויות החייבים בהגשת הצהרת הון לא מילאו את חובתם</b></span><span lang=\"HE\"><b> במועד. התנועה למשילות ודמוקרטיה עתרה וכעת ממתינה גם לתשובות שופטים וקצינים במשטרה ובצה\"ל</b></span></h3>\r\nהתנועה למשילות ודמוקרטיה עתרה לבית המשפט המחוזי בירושלים בדרישה לפרסם את שמות עובדי הרשויות המקומיות שלא הגישו הצהרת הון כפי שמחייב החוק שנכנס לתוקף בחודשים האחרונים ומחייב את השופטים והפקידים הבכירים בשירות הציבורי בהגשת הצהרת הון תקופתית.\r\n\r\nהתנועה למשילות ודמוקרטיה שהיתה מעורבת ביוזמת החוק בוחנת בימים אלו האם רשויות ועובדי הציבור פעלו על פיו. בבקשת חופש מידע שהוגשה לממונה על יישום חוק חופש המידע במשרד הפנים התבקש המשרד לפרט מי הם העובדים שפעלו בניגוד לחוק וטרם מסרו הצהרת הון.\r\n\r\nבמשרד הפנים סירבו למסור את שמות העובדים וטענו כי הדבר עלול לפגוע בפרטיות העובדים. עם זאת כתבו כי רק 66 עובדים מתוך כ1,100 החיייבים בהגשת ההצהרה אכן מילאו את חובתם במועד. כלומר 6% בלבד, כשהיתר ביקשו הארכות או שלא ביקשו כלל ופעלו בניגוד לחוק.\r\n\r\nבעתירה נאמר כי מאחר והחוק מחייב לנקוט הליך משמעתי נגד אותם עובדים שלא הגישו הצהרות במועד, אשר הינו פומבי מטבעו, הרי שטענת משרד הפנים לפרטיות אינה במקומה ועל בית המשפט להורות לפרסם את שמות הבכירים שלא עמדו בהוראות החוק להגשת הצהרת הון. על פי החוק, ההצהרות עצמן אינן מתפרסמות אלא מופקדות אצל הרשות.\r\n\r\nבימים אלה ממתינה התנועה למשילות ודמוקרטיה לקבלת תשובות דומות לגבי שופטים, קצינים בכירים במשטרה ובצה\"ל ושל פקידים בכירים בשירות הציבורי.\r\n\r\nעו\"ד זאב לב המייצג את התנועה אומר כי \"חשוב שדווקא פקידים בכירים ושופטים יקפידו לקיים את הוראות החוק שנועד למנוע שחיתות. ככל שנצטרך לא נהסס לעתור לבתי המשפט לקבלת המידע שצריך להיות גלוי ופומבי\".\r\n\r\nבית המשפט ידון בעתירה ב1.2.18.\r\n\r\nלקריאת העתירה (יעלה בהמשך)\r\n\r\nלקריאת תשובת משרד הפנים (יעלה בהמשך)","title":"עתירה: לחשוף בכירים שלא הגישו הצהרות הון כחוק"}
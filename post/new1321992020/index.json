{"id":"new1321992020","type":"post","seo":{},"en":{},"image":"post/new1321992020/image.jpeg","body":"<div>מאמר דעה מאת עו\"ד שמחה רוטמן היועץ המשפטי של התנועה.</div><div>\"ישנם סוגים רבים של אומץ, נדרש אומץ רב כדי להתנגד לאויבים שלנו אך לא פחות כדי&nbsp;<a href=\"https://www.israelhayom.co.il/article/798855\" target=\"_blank\">להתנגד לחברים שלנו</a>\". - אלבוס דמבלדור, מתוך הארי פוטר ואבן החכמים.</div><div>כשליווינו בתנועה למשילות ודמוקרטיה את נציבות הביקורת על הפרקליטות, התייצבו בוועדת החוקה של הכנסת שרשרת ארוכה של פרקליטים, והסבירו לחברי הכנסת שיש לשמור על הפרקליטים, אלו שנלחמים באומץ נגד משפחות הפשע, ולא לתת בידי אנשי ההון עוד כח לפגוע בהם באמצעות הגשת תלונות וביקורות.</div><div>שי ניצן עצמו התייצב וסיפר על \"פרקליטים מאוימים שהולכים עם שמירה במשך 24 שעות ביממה\" שיש לכבד, להעריך, ובעיקר, להימנע מביקורת נשכנית מדי כלפיהם.</div><div>האומץ של הפרקליטים להילחם כנגד פושעים מסוכנים אכן ראוי להערכה. גם האומץ להגיש כתבי אישום נגד אנשים חזקים ומשפיעים.</div><div>אך האומץ הזה דרוש כדי להילחם נגד אויביה של מדינת ישראל. העוסקים בטרור ובפשיעה לסוגיה. נראה כי פעמים רבות, רבות מדי, האומץ הזה נוצל כדי להילחם נגד מי שזיהו בפרקליטות כאויב. אויב הפרקליטות.</div><div>כך יצאו הפרקליטים באומץ רב נגד הילה גרסטל&nbsp;<a href=\"https://www.israelhayom.co.il/article/709167\" target=\"_blank\">שהעזה לבקר את הפרקליטות ואת העומד בראשה</a>.&nbsp;</div><div>כך הם יצאו באומץ רב נגד שרת המשפטים איילת שקד שביקשה לחוקק את חוק הביקורת. כך הם יצאו באומץ רב כנגד שר המשפטים אמיר אוחנה על שהעז לעשות שימוש בסמכותו על פי חוק ולמנות ממלא מקום לפרקליט מדינה או להקים וועדת בדיקה למח\"ש. אך האומץ הזה כנראה אינו מספיק כדי להשמיע קול צלול נגד התרבות הארגונית הקלוקלת.&nbsp;<br></div><div>לא נשמעו קולות אמיצים כנגד תרבות השקר וההסתרה, להן נטען בתחקירו של עמית סגל אתמול. לא נשמעו קולות אמיצים כנגד התמלילים המזוייפים לכאורה בתיק 4000, או כנגד טענות להדחת העדים ושיבוש הליכי המשפט&nbsp;<a href=\"https://www.israelhayom.co.il/article/93877\" target=\"_blank\">בפרשת מאיה פורמן רזניק</a>. דווקא בנושא הזה קולם של אמיצי הפרקליטות נדם.</div><div>הממצאים בתחקיר לא הפתיעו את מי שמלווה את הביקורת על הפרקליטות בשנים האחרונות, אך החלק המפחיד באמת היה שלב התגובות.&nbsp;</div><div>מי שמסר את התגובות לתחקיר כנראה סבור שגיבורי הפרקליטות, שלא נרתעים ממשפחת פשע, שלא מפחדים מטרור או מקשרי הון שלטון, ירעדו מפחד ויישרו קו עם המעשים הגרועים ביותר ועם השקרים הבוטים ביותר.&nbsp;</div><div>איש מכל בכירי הפרקליטות לא יצעד קדימה ויגיד \"איני יכול עוד, זהו שקר\".&nbsp;</div><div>אין אמיצים בפרקליטות, כי אין שם איש שיפנה שבריר מהאומץ שמופנה כלפי האוייבים, האמיתיים או המדומיינים, כדי להתנגד ל\"חברים\" ולהגיד בקול צלול: זו אינה דרכנו! תרבות השקר חייבת להיפסק.</div><div>אין אמיצים בפרקליטות, וזה מפחיד. מפחיד מאוד.</div>","title":"אפקט הפחד: אין אמיצים בפרקליטות"}
{"id":"3129","title":"המאגר הסודי בעליון נחשף – פרטים וחוות דעת על מאות מועמדים ושופטים","body":"בניגוד להכחשות מפורשות של בכירי הנהלת בתי המשפט, התנועה למשילות ודמוקרטיה חושפת כי מאגר מיוחד המכיל פרטים אישיים על שופטים שמור במערכת בלי רישום כחוק\r\n\r\n<strong>מצ\"ב צילום מסך – קטע מהמאגר</strong>\r\n\r\n&nbsp;\r\n\r\nבשנה וחצי האחרונות מנהלת התנועה למשילות ודמוקרטיה הליך ארוך להסדרת המאגרים הסודיים המוחזקים בבית המשפט העליון. לאחר שבכירי המערכת הכחישו את קיום המאגרים כעת נחשף מאגר סודי גדול שאף אינו רשום כמחויב בחוק.\r\n\r\nבחודש יוני לפני שנה וחצי פנתה התנועה לנשיאת בית המשפט העליון דאז מרים נאור בעקבות השמועות על אחזקת מאגר סודי בלשכת נשיאי בית המשפט העליון בשנים האחרונות. הנהלת בתי המשפט באמצעות המנהל דאז מיכאל שפיצר השיבה לתנועה כי קיים אוסף נתונים שאינו מאוחד לקובץ נתונים ואינו ניתן לעריכה וליצירת פילוח והוצאות חיתוכים, ובכלל מידע זה לא עובר \"עיבוד ממוחשב\" אלא מיועד לארכוב בלבד. משכך טענה הנהלת בתי המשפט כי לא מדובר באוסף מידע החייב ברישום לפי חוק ולכן לא נרשם.\r\n\r\nאלא שלתנועה למשילות ודמוקרטיה נודע כי מאגר אחר מסתובב בלשכת נשיאת בית המשפט העליון ומאגר זה המכונה \"מאגר יהלום\" כולל פרטים אישיים וחוות דעת מפורטות ואישיות אודות מאות מועמדים לשפיטה. במכתב תגובה ששלח מנהל הפעילות בתנועה יהודה עמרני להנהלת בתי המשפט הוא ציין כי נודע לתנועה שמאגר זה מאוגד לקובץ אקסל מפורט ומפולח ומשכך חייב ברישום כמאגר סודי.\r\n\r\nמשעה שהבינו בהנהלת בתי המשפט כי נודע קיומו של המאגר הם השיבו לתנועה כי מעמד \"מאגר יהלום\" יבדק ותיבחן החובה לרשום אותו כמאגר מידע כחוק. בשנה וחצי האחרונות למרות פניות חוזרות ונשנות להנהלת בתי המשפט ולרשות להגנת הפרטיות במשרד המשפטים הממונה על רישום מאגרי מידע, לא התקבלה כל החלטה בנושא ונמסר כי מתנהל שיח בין הרשויות על מעמד המאגר והחיוב ברישום.\r\n\r\nעו\"ד שמחה רוטמן, היועץ המשפטי של התנועה למשילות ודמוקרטיה אומר כי \"ההפרה הבוטה והמתמשכת של חוק הגנת הפרטיות מטרידה ביותר. העובדה שאיש במשרד המשפטים וברשות למשפט וטכנולוגיה לא עשה דבר במשך זמן כה רב, והעובדה שהנהלת בתי המשפט ניסתה להסתיר את קיומו של המאגר ומסרה מידע שאיננו אמת, דורשת בדק בית משמעותי ברשות השופטת, שייערך על ידי גורם חיצוני\"\r\n\r\nעוד אומרים בתנועה למשילות ודמוקרטיה כי \"לצערנו מתגלה שהגורמים הבכירים ביותר במערכת המשפט הרואים עצמם כשומרי סף ומפקחים על נבחרי הציבור ורשויות השלטון מוסרים מידע שאינו אמת ומחזיקים חומרים רגישים בניגוד לחוק. התנהלות שכזו מוסיפה למגמה המדאיגה של אובדן אמון הציבור בבית המשפט העליון ויש לקוות כי המסקנות יוסקו\"."}
{"id":"%D7%9E%D7%9E%D7%A9%D7%9C%D7%94%20%D7%97%D7%93%D7%A9%D7%94%20%D7%A2%D7%95%D7%9C%D7%9D%20%D7%A7%D7%98%D7%9F","type":"post","seo":{},"en":{},"date":"2022-12-29","image":"post/ממשלה חדשה עולם קטן/image.jpg","body":"<p><strong>להבדיל בין עיקר לטפל</strong></p><p><strong>את הכוח הרב שקיבלה הממשלה הזאת עליה לנצל לאבנים הגדולות, ולא לבזבז כוח ואש ציבורית בתחומים שוליים</strong></p><p><strong>זאב לב, היועץ המשפטי של התנועה למשילות ודמוקרטיה</strong></p><p>לראשונה בתולדות מדינת ישראל נגלית לעינינו האפשרות להקמת ממשלת ימין יציבה המבוססת על שישים וארבעה חברי כנסת. עצם קיומה של האפשרות הזו מטיל אחריות עצומה על חברי הכנסת שנבחרו לכנסת ה-25, ובעיקר על ראשי מפלגות הימין. זו תהיה הפעם הראשונה שלא יהיה לראשי מפלגות הימין שום אדם או גוף אחר להאשים במקרה של כישלון. לא כחלון ולא ליבני, לא התקשורת ולא בג\"ץ. לממשלה שהם יכולים להקים יהיו רוב קואליציוני מובהק ולגיטימציה ציבורית מובהקת ליישם סוף סוף את המדיניות שאליה התחייבו בבחירות.</p><p>אלא שתחושת האחריות הכבדה, ואיתה תחושת הניצחון לאחר שנה וחצי באופוזיציה, עלולות להוביל לוורטיגו ולשיכרון כוח, שבתורם עלולים להוריד ביגון שאולה את ההישג הפוליטי המדהים שרבים כל כך עבדו כה קשה להשיג. דווקא הניצחון בבחירות, שאינו תוצאה מובנת מאליה בכלל, עלול להוביל למדיניות של \"אכול ושתה כי מחר נמות\" ולניסיון לחטוף הישגים במהירות ובכל מחיר על חשבון המדיניות השקולה והמאוזנת ואובדן הלגיטימציה הציבורית במחשבה שאין עוד צורך להסביר, לנמק ולבסס את המהלכים שיינקטו.</p><p>דוגמה להתנהלות הזו כבר ראינו בסדרה של דרישות קואליציוניות והצעות חוק חפוזות בשלל נושאים, שהביקורת עליהן נענתה בתשובות בסגנון \"שיקפצו לנו\" או \"השמאל סיים להגיד לנו מה לעשות\", תשובות אמיתיות שנשמעו מפי חברי כנסת אמיתיים.</p><p>חקיקה חפוזה ובלתי שקולה, ואפילו חקיקה של חוקים טובים שאינם בעלי השפעה מהותית בנושאי הליבה של הימין, מעבר לנזקים הישירים העלולים לנבוע ממנה, למשל כאשר ייכנסו לתוקף חוקים גרועים שלא חשבו לעומק על תוצאותיהם, עלולה להוביל דווקא לכישלון הרפורמות החשובות באמת, ובטווח הארוך לסכל מדיניות ימנית שנים קדימה. מדוע? כיוון שכל חקיקה בנושא שנוי במחלוקת מזעזעת מעט את הקואליציה ופוגעת באחדותה ובלגיטימציה הציבורית שלה.</p><p>לדוגמה, ביטול הרפורמות החקלאיות יפריע לחברי הכנסת הליברליים, חקיקה 'דתית' תפריע לחלק מחברי הכנסת החילונים, וחקיקה ליברלית תפריע לחברי הכנסת החברתיים. קואליציה מטבעה אמורה לדעת להתמודד עם זעזועים מהסוג הזה, שכן כל צד יודע שלמען המטרות המשותפות עליו לדעת 'לספוג' מעט. אלא שגם ליכולת הספיגה הזו, ובעיקר לסבלנות של הציבור, יש גבול.</p><p>כמו בסיפור הידוע על המרצה שהסביר כיצד אפשר למלא אקווריום ביעילות – קודם מכניסים לתוכו את האבנים הגדולות ביותר, אחר כך את הקטנות ובסוף את החול הדק – גם בשלטון יש לדעת להתמקד בנושאים המהותיים והחשובים ביותר ולדחות את העניינים החשובים פחות או הדחופים פחות להמשך הקדנציה.</p><p>במקרה של הקואליציה הנוכחית המשימות העיקריות והדחופות ביותר ברורות, והן לא יהיו פשוטות להשגה: רפורמה מקיפה במערכת המשפט, השבת המשילות הישראלית לנגב, לגליל וליישובים הערביים, טיפול בבעיות יוקר המחיה. אלו הנושאים שעלו שוב ושוב במערכת הבחירות, ועליהם הצביעו בוחרי הימין. בסקר שעשינו מייד לאחר הבחירות ענו 70% ממצביעי הימין כי רפורמה במערכת המשפט צריכה להיות תנאי להקמת הממשלה.</p><blockquote><h2><strong>חייבת לצאת קריאה ברורה לנבחרי הציבור: נכון, בחרנו בכם בשביל למשול, אבל שלטון אינו השתוללות של חקיקה; שלטון פירושו קידום מדיניות אסטרטגית שתשנה את המציאות במדינת ישראל. קידום רפורמה מסודרת במערכת המשפט, שתשיב את השלטון לעם בהתאם לתוכניות שתוכננו ועוצבו בעבורכם שנים רבות</strong></h2></blockquote><p>רפורמה כזו אינה עניין פשוט, וכפי שיודע כל נהג שעבר לאחרונה בנתיבי איילון וראה את שלטי החוצות המוצבים לאורכם, היא נתקלת בהתנגדות נחרצת וממומנת בכבדות של השמאל. ללא רפורמה כזו, שתכלול שינוי בשיטת מינוי השופטים ובהתנהלות בית המשפט העליון, לא תוכל הממשלה הנוכחית ולא יוכלו חברי הכנסת ליישם את הבטחותיהם לבוחר. בלי רפורמה במערכת המשפט לא יהיה אפשר להשליט את החוק הישראלי בנגב, הענישה המקילה לעבריינים ומחבלים תימשך, ולא יהיה אפשר לטפל בבעיית המסתננים או בבעיות הביטחון.</p><p>לכל קואליציה, כאמור, יש נקודת שבירה, ולכל לגיטימציה ציבורית יש סוף. לאחר שמצביעי הימין יצאו בהמוניהם לקלפי בבחירות האחרונות, הציפיות שלהם גבוהות, אולם כגודל הציפיות כך עלולה להיות האכזבה אם בסופו של דבר תתמקד עבודתה של הקואליציה בסדרה של תיקונים שוליים ומתריסים, שאומנם יביאו לידי הישגים סמליים, אבל לא יפתרו את בעיות השורש במדינה. כך עלולה דווקא נקודת השיא להפוך לנקודת השבר שתמוטט את היכולת לקדם מדיניות ימנית לשנים רבות לאחר שבוחרי הימין פשוט יתייאשו מהיכולת למשול.</p><p>לפיכך חייבת לצאת קריאה ברורה לנבחרי הציבור: נכון, בחרנו בכם בשביל למשול, אבל שלטון אינו השתוללות של חקיקה; שלטון פירושו קידום מדיניות אסטרטגית שתשנה את המציאות במדינת ישראל. קידום רפורמה מסודרת במערכת המשפט, שתשיב את השלטון לעם בהתאם לתוכניות שתוכננו ועוצבו בעבורכם שנים רבות. שינוי שיטת מינוי השופטים, ביטול האפשרות לפסול חקיקה, הסדרת מעמד היועמ\"ש וכו'.</p><p>בה בעת יש לפעול להכנת תוכנית מסודרת למיגור הפשיעה החקלאית, הפרוטקשן והכאוס בפריפריה הצפונית והדרומית של ישראל, לחיזוק המשטרה ומערכות אכיפת החוק וליצירת תוכנית סדורה לפתיחת השווקים הישראליים ולהתמודדות עם משבר מחירי הדיור.</p><p>חברי הכנסת בימין חייבים להפנים: הם אינם יכולים להסתפק בלהיות צודקים וגם לא בלהיות חכמים. הם חייבים להיות חכמים, מאופקים וצודקים.</p>","title":"להבדיל בין עיקר לטפל"}
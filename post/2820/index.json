{"id":"2820","title":"האם 'ועדת השתיים' החשאית תהיה שקופה?","body":"<h3>השופט ארנון דראל ידון הבוקר בעתירת המבקשת לתת פומבי לעבודת הועדה המסננת מועמדים לשפיטה. התנועה למשילות ודמוקרטיה: אין הצדקה חוקית להסתרת המידע מהציבור</h3>\r\n<p style=\"font-weight: 400;\">בית המשפט המחוזי בירושלים ידון הבוקר (שלישי) דיון בעתירת התנועה למשילות ודמוקרטיה נגד נשיאת בית המשפט העליון והנהלת בתי המשפט המסרבים למסור את הפרוטוקולים וההמלצות של ועדת השתיים החשאית המסננת עבור הנשיאה מועמדים לשפיטה.</p>\r\n<p style=\"font-weight: 400;\">העתירה הוגשה לאחר שהנשיאה סירבה למסור את המידע במסגרת בקשת חופש מידע שהגישה התנועה.</p>\r\n<p style=\"font-weight: 400;\">בתשובה שהגישה לבית המשפט, טוענת הפרקליטות בשם הנהלת בתי המשפט, כי \"אין מדובר בנושא המצוי תחת העין הציבורית כמו הקשר בין ראש הממשלה לעיתון ישראל היום, ודאי שאינו נושא לשיח ציבורי אינטנסיבי ומתמשך. לפיכך, אין האינטרס הציבורי בגילוי המידע מצדיק את הפגיעה בפרטיותם\" טוענים בהנהלת בתי המשפט ופרקליטות.</p>\r\n<p style=\"font-weight: 400;\">בתנועה למשילות ודמוקרטיה דוחים בשתי ידיים את התשובה ואומרים שמופרך לטעון שלא קיים אינטרס ציבורי בחשיפת הנתונים שמחזיקים נשיאי העליון בשנים האחרונות באופן לא מוסדר וחשאי ובלי שום הסמכה בחוק או בתקנות.</p>\r\n<p style=\"font-weight: 400;\"><u>עו\"ד שמחה רוטמן המייצג את התנועה בעתירה אומר</u> כי \"עצם קיום ועדה חשאית שכזו לסינון מועמדים לשפיטה הוא תמוה וראוי לא להמשיך בו, אך כל עוד הוא מתקיים, אין כל הצדקה חוקית להסתיר את הפעולות הללו מעיני הציבור. סירובה של נשיאת העליון מרים נאור ושל הנשיאה החדשה אסתר חיות, לחשוף את המידע עומד בסתירה לעקרונות העומדים בבסיס חוק חופש המידע\".</p>"}
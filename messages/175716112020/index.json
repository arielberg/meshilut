{"id":"175716112020","type":"messages","seo":{},"en":{},"body":"<div>התנועה למשילות ודמוקרטיה פנתה לשר המשפטים אבי ניסנקורן, ליועמ\"ש ופרקליט המדינה אביחי מנדלבליט ולנציב שירות המדינה פרופ' דניאל הרשקוביץ, בבקשה להשעות את עו\"ד דינה זילבר מתפקידה כמשנה ליועץ המשפטי לממשלה וכן לנקוט בהליכים משמעתיים כנגדה. התנועה מציינת בפנייתה כי דבריה של עו\"ד זילבר נאמרו תוך חריגה מהוראות תקנון שירות המדינה וכי אין זו הפעם הראשונה בה היא חורגת מההוראות.<br></div><div><br></div><div>התנועה מציינת כי בדבריה של זילבר יש ביקורת ברורה על ראש הממשלה, שרי הממשלה ומדיניותם ועל חברי כנסת, נבחרי ציבור, המקדמים את המשילות בישראל. בעוד שעל פי תקנון שירות המדינה חל איסור על עובד בדרגתה של עו\"ד זילבר, לבקר את הממשלה וכך גם קבע בית המשפט העליון.</div><div><br></div><div>התנועה מציינת כי בעבר ננזפה זילבר על דברים שאמרה בשנת 2018 בדיוני ועדת החינוך של הכנסת כאשר מתחה ביקורת על הצעת חוק ממשלתית ועוד קודם לכן בשתי הזדמנויות שונות אמרה עו\"ד זילבר דברים שעובד ציבור מנוע מלהגיד.</div><div><br></div><div>מנהל הפעילות של התנועה דני סימן מציין כי ידוע שעו\"ד זילבר נמצאת בשלהי כהונתה אך לנוכח מעמדה הבכיר ובשים לב לכך שזו התנהגות חוזרת ונשנית אצלה, לא ניתן להבליג על דבריה ויש להשעותה לאלתר.</div><div><br></div><div>עו\"ד שמחה רוטמן, היועץ המשפטי של התנועה למשילות ודמוקרטיה אמר: חוק שירות המדינה ותקנון שירות המדינה ברורים ביותר. הפרתם על ידי עובדת מדינה בכירה שכזו במשרד המשפטים משדרת מסר של זלזול בחוק ואין להשלים עם כך.</div>","title":"דרישה להשעות את עו\"ד דינה זילבר מתפקידה כמשנה ליועמ\"ש, בעקבות נאומה אמש במכון הישראלי לדמוקרטיה"}